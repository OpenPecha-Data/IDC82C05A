༄༅། །ཁམས་གསུམ་འགྲོ་བའི་འདྲེན་པ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམ་པར་གཡོ་བ་ཞེས་བྱ་བ་བཞུགས་སོ།།
།། ༈ ཨོཾ་སྭ་སྟི་སིདྡྷཾ། དུས་གསུམ་རྒྱལ་བ་ཀུན་གྱི་ཡེ་ཤེས་ཀྱི་སྐུ་གཅིག་པུ་དྲིན་ཆེན་རྩ་བའི་བླ་མ་དང་རིགས་ཐམས་ཅད་ཀྱི་ཁྱབ་བདག་རྡོ་རྗེ་སེམས་དཔའ་དབྱེར་མ་མཆིས་པའི་ཞབས་ལ་དུས་ཐམས་ཅད་དུ་ཕྱག་འཚལ་ཞིང་སྐྱབས་སུ་འཆིའོ།
།བརྩེ་བ་ཆེན་པོས་རྗེས་སུ་གཟུང་དུ་གསོལ། རང་བཞིན་འོད་གསལ་སྤྲོས་ལས་རྣམ་གྲོལ་རྡོ་རྗེ་ནམ་མཁའི་དཀྱིལ་ལྟ་བུར། །མཐའ་ཀླས་འགྲོ་ལ་རྗེས་སུ་ཆགས་པའི་བྱམས་པ་ཆེན་པོའི་སྤྲིན་བཀོད་དེ།
།མཁས་ཀུན་དགའ་བའི་མཚན་དཔེའི་རོལ་པས་ལྷར་བཅས་འཇིག་རྟེན་དབུགས་འབྱིན་ཅིང༌། །བསྟན་པའི་རྒྱལ་མཚན་སྲིད་རྩེར་སྒྲེང་མཛད་ཁྱབ་བདག་དཔལ་ལྡན་བླ་མས་སྐྱོངས།
།གཙོ་མ་གསེར་གྱི་ཕུང་པོ་འདྲ་བ་ལ། །སྟོན་ཀའི་ཟླ་བ་འབུམ་ཕྲག་ཕྱིས་པའི་ཞལ། །ལན་བརྒྱར་མཐོང་ཡང་ཕྱིར་ཞིང་དགའ་སྐྱེད་པའི། །བལྟ་བས་མི་

ངོམས་མཚན་དཔེའི་སྐུ་ལ་བསྟོད། །ཤིན་ཏུ་རྣམ་པར་གནོན་པའི་འཇིག་རྟེན་ན། །གནོད་བགྱིད་སྲིད་པའི་གདུང་བ་གཞིལ་བའི་སྨན། །ཐོག་མཐའ་ཀུན་ཏུ་དགེ་བའི་དཔལ་ཡོན་ཅན། །བདུད་རྩིའི་ཆར་པ་ལྟ་བུའི་གསུང་ལ་འདུད།
།རྟོག་པས་མི་སྒུལ་ས་གཞི་ལྟར་བརྗིད་པ། །གཏིང་མཐའ་མི་མངོན་རྣམ་དཔྱོད་ཁྱོན་གྱིས་ནི། །ཇི་སྙེད་ཤེས་བྱའི་མཐའ་ཡང་ཕམ་བགྱིད་པ། །ཡེ་ཤེས་རྒྱ་མཚོ་ཆེ་ལ་དྭང་བས་འདུད། །འོད་ཟེར་སྟོང་གི་གོས་དཀར་གྱོན་པ་ཅན།
།ཤར་རིའི་རྩེ་ནས་ཆས་པའི་ཟླ་བས་ཀྱང༌། །སེལ་བར་མ་ནུས་སྲིད་པའི་མུན་འཕྲོག་པ། །བདུད་རྩིའི་འབྱུང་གནས་འདི་ལྟ་སུ་ཞིག་མཆིས། །བསྐལ་པ་དུ་མར་གོམས་པ་མཐར་ཕྱིན་པའི།
།འཇིག་རྟེན་འཇིག་རྟེན་འདས་པའི་ཡོན་ཏན་གྱིས། །ལྷུན་པོ་ལྟ་བུར་མངོན་པར་མཐོ་གང་ལ། །ཐུབ་པ་རྣམས་ཀྱང་དཀའ་ཐུབ་ནགས་སུ་སྨོན། །ཤིན་ཏུ་ཞི་བ་དམ་པའི་བརྟུལ་ཞུགས་དང༌། །རབ་འབྱམས་ཤེས་བྱའི་ཕ་མཐའ་གཞལ་བའི་ཐུགས།
།གཅིག་ཏུ་བསྒྲུབ་ལ་དགྱེས་པའི་སྤྱོད་ཚུལ་རྣམས། །འགྲན་བཞིན་ཚོགས་པའི་རྣམ་ཐར་འདི་རྨད་དོ། །གང་ཞིག་ཐོས་ན་བྱང་ཆུབ་ཏུ་ངེས་པའི། །མགོན་དེའི་ཡོན་ཏན་རྒྱ་མཚོ་ལས་བརྩམས་ཏེ།
།བདུད་རྩིའི་བགོ་བཤའ་སྩོལ་བས་འཇིག་རྟེན་ན། །རབ་འབྱམས་རྒྱལ་བ་མ་ལུས་རྟག་ཏུ་གཡེང༌། །དེ་ཉིད་ཕྱིར་ན་ངོ་མཚར་གཏམ་གྱི་གཞི། །དུས་གསུམ་བདེ་གཤེགས་ཁོ་ནའི་སྤྱོད་ཡུལ་གང༌། །བརྗོད་འདོད་མགྲིན་པ་བཏེག་པའི་སྤྱི་བརྟོལ་ཅན།
།བདག་འདྲའི་རྨོངས་

པ་སྲིད་ན་དཀོན་སྙམ་བགྱིད། །མགོན་པོ་སྲིད་གསུམ་གསལ་བའི་ཉི་མ་ཡིས། །བཏང་གྱུར་བསོད་ནམས་བྲལ་བའི་མིག་འདིས་ཅི། །ད་ཀོ་ལྷག་མར་གྱུར་པའི་རོ་འཛིན་ཙམ། །འདིས་ཀྱང་ཅི་ཕྱིར་སྙིང་པོ་ལེན་མི་བྱེད།
།ཤེས་པའི་མིག་རབ་བཙུམས་གྱུར་བདག་གིས་ནི། །མཛད་པ་རྒྱ་མཚོའི་ཕ་མཐའ་ཇི་ལྟར་མཐོང༌། །འོན་ཏེ་ཐུན་མོང་མཛད་པའི་ཆ་ཤས་ཙམ། །ད་ལྟ་དྲན་པའི་ཡུལ་དུ་ལྷག་མར་ལུས། །གང་འདི་འཇིག་རྟེན་གཞན་དུ་མགོན་དེ་ཡིས།
།ཡོངས་སུ་གཟུང་བའི་སྐལ་བཟང་ལ་རེ་ནས། །དད་དང་ཡོན་ཏན་དྲན་པའི་ཆུ་ཡིས་ནི། །བཞིན་གྱི་པདྨོ་འཁྲུ་ཞིང་འདིར་བརྗོད་དོ། །ཟླ་བ་རྫོགས་པའི་འོད་ཟེར་ལས་གསལ་བའི། །རྟོགས་བརྗོད་ནོར་བུའི་ཕྲེང་བ་འདི་སྦྱིན་གྱི།
།དད་གསུམ་ལང་ཚོ་རྒྱས་པའི་ཤེས་ལྡན་དག །ལག་སོར་པདྨོ་ཟུམ་པས་ད་ལོང་ཞིག །དེའང་བདག་ཅག་གི་དཔལ་ལྡན་བླ་མ་དམ་པ་དུས་གསུམ་བདེ་བར་གཤེགས་པ་ཐམས་ཅད་ཀྱི་རིང་ལུགས་པ་ཆེན་པོ།
།རྣམ་པར་ཐམས་ཅད་དུ་མ་སྨད་པའི་ཚུལ་ཁྲིམས་ཀྱི་སྡོང་པོ་རྒྱས་པ། དྲི་མ་མེད་པའི་ཤེས་རབ་ཟབ་མོས་ལུང་དང་རིགས་པ་རྒྱ་མཚོའི་ཕ་རོལ་ཏུ་བྱོན་པ། གཅིག་ཏུ་གཞན་དོན་ལ་དགོངས་པའི་བྱང་སེམས་ཀྱི་སྤྱོད་པ་ཟླ་བ་ལྟར་གང་བ།
རབ་འབྱམས་རྒྱལ་བ་རྒྱ་མཚོའི་སྐུ་གསུང་ཐུགས་ཀྱི་གསང་བ་མ་ལུས་པ་གཅིག་ཏུ་འདུས་པའི་ངོ་བོ། གཏེར་ཆེན་པོ་ལྟར་དམ་ཆོས་རིན་པོ་ཆེ་སྣ་ཚོགས་པའི་འབྱུང་གནས།
དུས་གསུམ་གྱི་རྒྱལ་བ་སྲས་དང་བཅས་པ་དང་པོ་བྱང་ཆུབ་ལ་འགོད་པའི་ལམ་བླ་ན་མེད་པ་སྟོན་པ། ཞི་བའི་

བདེ་བ་ལ་གཡེང་བའི་ཉན་རང་ཐམས་ཅད་མཐར་ཐུག་གི་མྱང་འདས་རྣམ་པ་ཐམས་ཅད་མཁྱེན་པའི་གྲོང་ཁྱེར་དུ་འཁྲིད་པ། རྨད་དུ་བྱུང་བའི་ཐུགས་རྗེ་དང་ཐབས་ལ་མཁས་པའི་མཛད་པས་སེམས་ཅན་ཐམས་ཅད་སྲིད་པ་གསུམ་གྱི་འདམ་རྫབ་ལས་བཏོན་ཏེ་ཐར་པ་ཆེན་པོའི་གོ་འཕང་ལ་འགོད་པ།
མཁས་པ་དང༌། གྲུབ་པ་དང༌། རིག་པ་འཛིན་པ་ཐམས་ཅད་ཀྱི་སྤྱི་བོ་ལ་ཞབས་སེན་གྱི་པདྨོ་ངལ་བསོ་བ། འཆད་རྩོད་རྩོམ་གསུམ་གྱི་མཛད་པས་བསྟན་པ་རིན་པོ་ཆེ་འཇིག་རྟེན་གྱི་ཁམས་ཐམས་ཅད་དུ་ཡོངས་སུ་ཁྱབ་པར་མཛད་པ།
རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་བདག་ཉིད་དྲུག་པ་རྡོ་རྗེ་འཆང་ཆེན་པོ་དང་གཉིས་སུ་མ་མཆིས་པ། སའི་སྟེང་ན་ཉི་མ་དང་ཟླ་བ་ལྟར་འགྲན་པའི་ཟླ་ཐམས་ཅད་དང་བྲལ་བ།
མཚན་བརྗོད་པར་དཀའ་བའི་རྗེ་བཙུན་དམ་པ་འདི་ནི་དུས་བསྐལ་པ་དཔག་ཏུ་མེད་པའི་སྔོན་རོལ་ནས་གསང་ཆེན་ཐུན་མོང་མ་ཡིན་པའི་ཉེ་རྒྱུའི་ལམ་ལ་བརྟེན་ནས་ཕྱི་ནང་གི་མངོན་པར་བྱང་ཆུབ་པ་ལྔའི་རིམ་པས་ལམ་གཞན་གྱིས་སྤོང་བར་མ་ནུས་པའི་སྒྲིབ་པ་གཉིས་ཀྱི་བག་ཆགས་ཤིན་ཏུ་ཕྲ་ཞིང་ཕྲ་བ་རྣམས་ཀྱང་སླར་མི་ལྡོག་པའི་ཚུལ་གྱིས་སྤངས་པ་ལ་བརྟེན་ནས་སྐུ་དང་ཡེ་ཤེས་གཉིས་སུ་མེད་པའི་བདག་ཉིད་ཅན་དུ་མངོན་པར་རྫོགས་པར་སངས་རྒྱས་ཏེ་སྟོབས་དང༌།
མི་འཇིགས་པ་དང༌། མ་འདྲེས་པ་ལ་སོགས་པའི་ཡོན་ཏན་བསམ་གྱིས་མི་ཁྱབ་པའི་བདག་ཉིད་ཅན་དུ་བཞུགས་པ་ཡིན་ནོ།
།དེ་ལྟར་ཡིན་པ་གང་ལས་ཤེས་ཞེ་ན།

ལས་དང་ཉོན་མོངས་པའི་འཆིང་བ་ཀུན་ལྡན་གྱི་སོ་སོའི་སྐྱེ་བོ་བདག་ལྟ་བུའི་རང་སྟོབས་ཀྱིས་བསྙད་པར་མི་ནུས་མོད་ཀྱི། ཚུལ་འདི་ནི་བདེ་བར་གཤེགས་པའི་བཀའ་ལུང་དྲི་མ་མེད་པ་དག་ལས་ལན་ཅིག་མ་ཡིན་པར་ཡང་ནས་ཡང་དུ་གསུངས་པ་དག་ནི་ཤིན་ཏུ་མངོན་ཏེ།
དེའང་དཔལ་གསང་བ་འདུས་པ་ལས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང༌། གསུང་དང༌། ཐུགས་རྡོ་རྗེ་གསང་བ་འདུས་པ་མངོན་པར་དབང་བསྐུར་བའི་སློབ་དཔོན་ལ་དེ་བཞིན་གཤེགས་པ་ཐམས་ཅད་དང༌།
བྱང་ཆུབ་སེམས་དཔའ་ཐམས་ཅད་ཀྱིས་ཇི་ལྟར་བལྟ་བར་བགྱི། རིགས་ཀྱི་བུ་དེ་བཞིན་གཤེགས་པ་ཐམས་ཅད་དང༌། བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཀྱི་རྡོ་རྗེ་བཞིན་དུ་བལྟ་བར་བྱའོ།
།དེ་ཅིའི་ཕྱིར་ཞེ་ན། སློབ་དཔོན་ནི་བྱང་ཆུབ་ཀྱི་སེམས་དང་མཉམ་ཞིང་རྣམ་པ་གཉིས་སུ་དབྱེར་མེད་དོ། །རིགས་ཀྱི་བུ་མདོར་བསྟན་ན་ཕྱོགས་བཅུའི་འཇིག་རྟེན་གྱི་ཁམས་ན་སངས་རྒྱས་དང་བྱང་ཆུབ་སེམས་དཔའ་ཇི་སྙེད་འཁོད་ཅིང་འཚོ་ལ་སྐྱོང་བ་དེ་དག་ཐམས་ཅད་དུས་གསུམ་དུ་བྱོན་ནས།
སློབ་དཔོན་ལ་དེ་བཞིན་གཤེགས་པ་ཐམས་ཅད་ཀྱིས་མཆོད་པས་ཡང་དག་པར་མཆོད་ནས།
སངས་རྒྱས་ཀྱི་ཞིང་དེར་ཡང་འགྲོ་ཞིང་ངག་རྡོ་རྗེའི་ཡི་གེའང་འདི་སྐད་དུ་འབྱིན་ཏོ། །བདག་ཅག་དེ་བཞིན་གཤེགས་པ་ཐམས་ཅད་ཀྱི་ཕའོ། །བདག་ཅག་དེ་བཞིན་གཤེགས་པ་ཐམས་ཅད་ཀྱི་མའོ་ཞེས་བྱ་བ་ནས། བདག་ཅག་དེ་བཞིན་གཤེགས་པ་ཐམས་ཅད་ཀྱི་སྟོན་པའོ་ཞེས་བྱ་བའི་བར་

དུ་གསུངས་པ་དང༌། གང་ཡང་ཕྱོགས་བཅུའི་སངས་རྒྱས་བཅོམ་ལྡན་འདས་དུས་གསུམ་གྱི་རྡོ་རྗེའི་ཡེ་ཤེས་ལས་བྱུང་བ་དེ་རྣམས་ཀྱང༌། གསང་བ་འདུས་པའི་སློབ་དཔོན་དང་ཕྲད་ན་མཆོད་པ་བྱེད་ཅིང་ཕྱག་འཚལ་ལོ།
།དེ་ཅིའི་ཕྱིར་ཞེ་ན། དེ་ཉིད་སྟོན་པ་ཡིན། བཅོམ་ལྡན་རྡོ་རྗེ་འཛིན་པ་ཡིན། །སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདག་པོ་ཡིན་པའི་ཕྱིར་རོ། །ཞེས་དང༌། རྡོ་རྗེ་གུར་ལས། བླ་མ་སངས་རྒྱས་ཀུན་དང་མཉམ།
།རྣམ་པར་སྣང་མཛད་མགོན་པོ་དང༌། །བླ་མ་རྡོ་རྗཻ་སེམས་དཔའ་བཞིན། །ཇི་ལྟར་ནམ་མཁའ་མཛོད་ཆེན་དང༌། །ཐུབ་པ་རྡོ་རྗེ་ཆོས་ཇི་བཞིན། །མགོན་པོ་རྟ་བདུན་རྒྱལ་པོ་ལྟར། །དེ་བཞིན་སློབ་དཔོན་རབ་ཏུ་གྲགས།
།ཞེས་དང༌། གང་ཉིད་རྡོ་རྗེ་སེམས་དཔའ་ཞེས། །དེ་ཉིད་སློབ་དཔོན་གཟུགས་སུ་འཛིན། །སེམས་ཅན་ཕན་གདགས་དམིགས་ནས་ནི། །ཐ་མལ་པ་ཡི་གཟུགས་སུ་འཛིན། །ཞེས་དང༌། ཕྱག་རྒྱ་ཆེན་པོ་ཐིག་ལེ་ལས།
།གང་ཞིག་དབང་བསྐུར་སྦྱིན་བྱེད་པ། །དེ་ནི་རྡོར་སེམས་ལྟ་བུར་བལྟ། །བླ་མ་སྟོན་པ་བས་ལྷག་བལྟ། །དེ་བཞིན་རིན་ཆེན་མཉམ་པར་བལྟ། །ཞེས་དང༌། དེ་ལྟ་བུ་ཡི་མཆོད་པ་ཡིས། །འབད་དེ་བླ་མ་མཆོད་པར་བྱ།
།བླ་མའི་གཟུགས་ནི་བདག་རང་ཡིན། །བདག་མཆོད་བྱས་ན་དངོས་གྲུབ་འཐོབ། །ཅེས་དང༌། དཔལ་སྡོམ་པ་འབྱུང་བ་ལས། བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །ཀུན་གྱི་བྱེད་པོ་བླ་མ་ཡིན།
།

བླ་མ་དཔལ་ལྡན་ཧེ་རུ་ཀ །ཞེས་དང༌། ཡེ་ཤེས་གྲུབ་པ་ལས་ཀྱང༌། བླ་མ་སངས་རྒྱས་ཆོས་གྱུར་ཅིང༌། །དགེ་འདུན་ཡང་ནི་དེ་ཉིད་དེ། །དེ་ཡི་དྲིན་གྱིས་ཤེས་འགྱུར་པས། །དེ་བས་དཀོན་མཆོག་གསུམ་ཡང་ཡིན། །ཞེས་བྱ་བ་ལ་སོགས་པ་མང་དུ་གསུངས་སོ།
།དེ་ལྟར་ཡིན་པ་དེའི་ཕྱིར་གང་ཞིག་རྟོགས་ན་ཚེ་འདི་ལ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་ནུས་པའི་སེམས་ཉིད་ལྷན་ཅིག་སྐྱེས་པའི་ཡེ་ཤེས་རྡོ་རྗེ་སློབ་དཔོན་ལ་བསྙེན་བཀུར་བ་དང་གསོལ་བ་འདེབས་པ་སོགས་བླ་མ་མཉེས་པའི་ཞལ་སྔ་ཁོ་ན་ལས་རྟོགས་པར་འགྱུར་བ་ཡིན་ཏེ།
ཀྱེ་རྡོ་རྗེ་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ།
།བླ་མའི་དུས་ཐབས་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་དང༌། ཡེ་ཤེས་ཐིག་ལེ་ལས། དོན་དམ་པ་ཡི་རང་བཞིན་ནི། །ཡང་དག་རྟོགས་པའི་གནས་མེད་དོ། །ཐབས་ལ་སོགས་པའི་རིམ་པ་ཡིས།
།བླ་མའི་ཞལ་ནས་རྙེད་པར་འགྱུར། །ཞེས་དང༌། བླ་མའི་ཞལ་སྔའི་བཀའ་དྲིན་ལས། །མཆོག་གི་གནས་ནི་རྙེད་པར་འགྱུར། །ཚེ་འདི་ཡིས་ནི་ཕྱག་རྒྱ་ཆེའི། །དངོས་གྲུབ་རྙེད་པར་ཐེ་ཚོམ་མེད། །ས་བཅུ་ཡི་ནི་དབང་ཕྱུག་དག
།དེ་ཡིས་བཀའ་དྲིན་གྱིས་ནི་སླ། །དེ་བས་བླ་མ་ལས་ལྷག་གཞན། །སྟོན་པ་ཆེན་པོ་ག་ལ་ཡོད། །ཅེས་དང༌། ཕྱག་ཐིག་ལས་ཀྱང༌། བརྗོད་མེད་མི་ཟད་ཞི་བ་སྟེ། །རང་དགའ་ཉམས་མྱོང་རྣམ་པ་ཅན།
།བླ་མ་ཡི་ནི་བཀའ་དྲིན་གྱིས། །ལེགས་རྒྱས་

དབང་མོ་རྙེད་པར་འགྱུར། །ཞེས་དང༌། སངས་རྒྱས་ཐོད་པ་ལས། མན་ངག་འདི་ཡི་ཆ་དག་ནི། །གླེགས་བམ་རྣམས་ལས་སྤྱོད་ཡུལ་མིན། །བླ་མའི་ཞལ་ལས་ཤེས་པར་བྱ། །ཞེས་སོགས་དང༌། ཤེར་ཕྱིན་སྡུད་པ་ལས་ཀྱང༌། སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས།
ཡོན་ཏན་ཀུན་གྱི་མཆོག་མངའ་རྒྱལ་བ་དེ་སྐད་གསུངས། །ཞེས་དང༌། སློབ་མ་བཟང་པོ་བླ་མར་གུས་ལྡན་དེ་དག་གིས། །བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ།
།ཅིའི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། །ཞེས་དང༌། གཞན་ཡང་སྡོང་པོ་བཀོད་པ་ལས་ཀྱང་མང་དུ་གསུངས་པ་ལྟ་བུ་སྟེ། མདོར་ན་དབང་དོན་དག་བྱ་དག་བྱེད་ངོ་འཕྲོད་པའི་དབང་བཞི་མཚན་ཉིད་དང་ལྡན་པ་བསྐུར་བའི་རྡོ་རྗེ་སློབ་དཔོན་དེ་ནི་གདན་གསུམ་ལྷའི་རང་བཞིན།
དཀོན་མཆོག་གསུམ་པོ་གཅིག་ཏུ་འདུས་པའི་བདག་ཉིད། རིགས་ལྔའི་རང་བཞིན་རིགས་དྲུག་པ་རྡོ་རྗེ་སེམས་དཔའི་ངོ་བོ་ཡིན་ཞིང༌།
འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཀྱང་བླ་མ་མཉེས་པའི་ཞལ་སྔ་ཁོ་ན་ལས་རྙེད་པར་འགྱུར་རོ་ཞེས་བཀའ་དང་བསྟན་བཅོས་ཐམས་ཅད་ལས་དགོངས་པ་གཅིག་དང་དབྱངས་གཅིག་གིས་གསུངས་པའི་གཏན་ཚིགས་ཁྱད་པར་ཅན་འདི་དག་གིས་ཤེས་པར་ནུས་སོ།
།དེ་ལྟ་མོད་ཀྱི་སངས་རྒྱས་རྣམས་ནི་བྱང་ཆུབ་ཏུ་ངེས་པར་འབྱུང་བའི་རྒྱུ་སྔོན་གྱི་སྨོན་ལམ་རླབས་པོ་ཆེས་གཞན་དབང་དུ་གྱུར་པ་དང༌།
བདག་

གཞན་གྱི་ཆོས་དབྱིངས་མཉམ་པ་ཉིད་དུ་གཟིགས་པས་ཕྲིན་ལས་དོན་ཡོད་པར་མཁྱེན་པ་དང༌། འཁོར་བ་ལ་མཐའ་མེད་པས་ཐུགས་བསྐྱེད་དང་མཐུན་པའི་མཛད་པ་ཡོངས་སུ་མ་རྫོགས་པའི་ཕྱིར་རྣམ་པར་རྟོག་པའི་འབད་རྩོལ་མེད་པར་ཕྲིན་ལས་ཀྱི་འཁོར་ལོ་ལྷུན་གྱིས་གྲུབ་ཅིང་རྒྱུན་མི་འཆད་པའི་ཚུལ་གྱིས་སེམས་ཅན་གྱི་དོན་འབའ་ཞིག་མཛད་པ་འདི་ནི་ཆོས་ཉིད་ཡིན་ཏེ།
རྒྱུད་བླ་མ་ལས། གཞན་གྱི་དབང་གིས་ངེས་འབྱུང་དང༌།
།བདག་དང་སེམས་ཅན་མཚུངས་གཟིགས་དང༌། །མཛད་པ་ཡོངས་སུ་མ་རྫོགས་ཕྱིར། །འཁོར་བ་སྲིད་དུ་མཛད་མི་འཆད། །ཅེས་དང༌། གདུལ་བྱའི་ཁམས་དང་འདུལ་བའི་ཐབས་དང་ནི། །གདུལ་བྱའི་ཁམས་ཀྱི་འདུལ་བའི་བྱ་བ་དང༌།
།དེ་ཡི་ཡུལ་དུ་སུ་དག་གཤེགས་པ་ལ། །ཁྱབ་བདག་རྟག་ཏུ་ལྷུན་གྱིས་གྲུབ་པར་འཇུག །ཅེས་དང༌། མདོ་སྡེ་རྒྱན་ལས། ཇི་ལྟར་མཁའ་ལ་འཇིག་རྟེན་གྱི། །བྱ་བ་རྒྱུན་མི་འཆད་པར་སྣང༌། །དེ་བཞིན་ཟག་མེད་དབྱིངས་ན་ཡང༌།
།རྒྱལ་བའི་མཛད་པ་རྒྱུན་མི་འཆད། །ཅེས་གསུངས་པ་ལྟ་བུའོ། །དེས་ན་འཇིག་རྟེན་གསུམ་ན་རྨད་དུ་བྱུང་བའི་ཐུགས་རྗེ་དང༌། ཐབས་ལ་མཁས་པའི་ཁྱད་པར་བསམ་གྱིས་མི་ཁྱབ་པའི་ཕྲིན་ལས་ཀྱི་འཇུག་པ་དེ་ལྟ་བུའི་སྒོ་ནས་གདུལ་བྱ་འདུལ་བའི་དབང་ཉེ་བར་བཟུང་སྟེ།
རང་རང་གི་བློ་གྲོས་ཀྱི་རིམ་པ་དང་མཐུན་པར་འོག་མིན་ལ་སོགས་པ་སངས་རྒྱས་ཀྱི་ཞིང་ཁམས་བརྗོད་དུ་མེད་པ་དག་ན་ལོངས་སྤྱོད་རྫོགས་པའི་སྐུ་དང༌།
གནས་ཐུན་མོང་མ་ཡིན་པ་རྡོ་རྗེ་བཙུན་མོའི་བྷ་ག་ལ་

སོགས་པར་སྟོན་པ་ཧེ་རུ་ཀའི་ཚུལ་དང༌། མི་མཇེད་ལ་སོགས་པར་སངས་རྒྱས་སྤྲུལ་པའི་སྐུའི་ཞིང་ཁམས་གྲངས་མེད་པ་རྣམས་སུ་སྔར་སངས་རྒྱས་ཀྱི་མཛད་པ་མཛད་དེ་མྱ་ངན་ལས་འདས་པ་དང༌། ད་ལྟ་བླ་ན་མེད་པའི་བྱང་ཆུབ་ཆེན་པོ་གསར་དུ་བརྙེས་པའི་ཚུལ་བསྟན་ཏེ་འཚོ་ཞིང་གཞེས་པ་དང༌།
མ་འོངས་པ་ནའང་སྲིད་པ་ཇི་སྲིད་ཀྱི་བར་དུ་སངས་རྒྱས་ཀྱི་རོལ་པ་རྒྱུན་མི་འཆད་པར་སྟོན་པར་འགྱུར་བ་དང༌། དེ་བཞིན་དུ་བྱང་ཆུབ་སེམས་དཔའ་དང༌།
ཉན་ཐོས་དང༌། རང་སངས་རྒྱས་དང༌། མངོན་པར་ཤེས་པ་ལྔ་དང་ལྡན་པའི་དྲང་སྲོང་ཆེན་པོ་རྣམས་དང༌། གསང་སྔགས་ཀྱི་རིག་པ་འཛིན་པ་དང༌། ཚངས་པ་དང༌། དབང་ཕྱུག་ལ་སོགས་པ་འཇིག་རྟེན་པའི་ཆེན་པོ་རྣམས་དང༌།
གཞན་ཡང་རི་བོང་དང༌། སྟག་དང༌། སེང་གེ་དང༌། གྲུ་དང༌། གཟིངས་དང༌། ཟམ་པ་དང༌། ཡིད་བཞིན་གྱི་ནོར་བུ་དང༌། དཔག་བསམ་གྱི་ཤིང་ལ་སོགས་པ་གང་ལ་གང་འདུལ་གྱི་རྣམ་པར་རོལ་པ་སྣ་ཚོགས་སུ་སྟོན་པར་མཛད་པ་སྟེ།
མགོན་པོ་བྱམས་པས། རྟག་ཏུ་ཐམས་ཅད་ལ་ཁྱབ་པའི། །ཆོས་དབྱིངས་ནམ་མཁའི་དཀྱིལ་དུ་ནི། །སངས་རྒྱས་ཉི་མ་གདུལ་བྱ་ཡི། །རི་ལ་ཇི་ལྟར་འོས་པ་འབབས། །ཞེས་དང༌།
མངོན་རྟོགས་རྒྱན་ལས། རྒྱུ་ནི་ཡོངས་སུ་སྨིན་གྱུར་པས། །གང་ཚེ་གང་ལ་གང་དུ་ནི། །གང་ཚེ་བྱ་བ་ཕན་གྱུར་པ། །དེ་དང་དེ་ལ་དེར་སྣང་ངོ༌། །ཞེས་དང༌། མདོ་སྡེ་རྒྱན་ལས། བཟོ་དང་སྐྱེ་དང་བྱང་ཆུབ་ཆེ།
།མྱ་ངན་འདའ་བར་རྟག་སྟོན་པ། །སངས་རྒྱས་སྤྲུལ་པའི་སྐུ་འདི་ནི། །རྣམ་པར་གྲོལ་བའི་ཐབས་ཆེན་པོ། །ཞེས་དང༌། རྡོ་རྗེ་གུར་ལས་ཀྱང༌། འཇིག་རྟེན་འདུལ་བར་གཟིགས་ནས་ནི། །འདི་ནི་དུ་མའི་

གཟུགས་སུ་མཛད། །སངས་རྒྱས་སེམས་ཅན་སྐྱབས་དགོངས་པས། །སངས་རྒྱས་གར་མཁན་གར་མཛད་དེ། །རི་བོང་སྟག་དང་སེང་གེ་དང༌། །གླང་པོའི་རིགས་ཅན་རྣམས་སུ་ཡང༌། །སྙིང་རྗེའི་ཐུགས་ཀྱི་སྟོན་མཛད་དེ། །ཕྱག་རྒྱ་གྲུབ་པས་འགྲོ་བར་འགྱུར།
།ཞེས་གསུངས་པ་ལྟར་རོ། །དེ་ལྟ་བས་ན་ཡོན་ཏན་གྱི་མཐུ་ཕུལ་དུ་བྱུང་བ་དང་ལྡན་པའི་སངས་རྒྱས་བཅོམ་ལྡན་འདས་རྣམས་ཀྱིས་གདུལ་བྱ་འདུལ་བའི་ཐབས་སུ་ཆོ་འཕྲུལ་གྱི་རྣམ་པར་བརྩེ་བ་སྣ་ཚོགས་སུ་སྟོན་པས་ལྷ་དང་བཅས་པའི་འཇིག་རྟེན་ཐམས་ཅད་ཅིག་ཅར་དུ་མགོ་རྨོངས་པར་འགྱུར་བའི་ཡེ་ཤེས་ཀྱི་སྒྱུ་མ་ཆེན་པོ་འདིའི་རང་བཞིན་དང་ཡོན་ཏན་ཇི་ལྟ་བ་ཡོངས་སུ་རྫོགས་པ་ནི་ས་བཅུའི་བྱང་ཆུབ་སེམས་དཔའ་རྣམས་ཀྱིས་ཀྱང་གཞལ་བའི་རྔོ་མི་ཐོགས་ན།
དེ་ལས་གཞན་པའི་བློ་གྲོས་དང་ལྡན་པ་སུ་ཞིག་གིས་ཤེས་ཤིང་བརྗོད་པར་ནུས། བསམ་གྱིས་མི་ཁྱབ་པའི་གནས་འདི་ནི་ཤེས་བྱ་ཐམས་ཅད་ལ་ཆགས་ཐོགས་མི་མངའ་བ་ཐམས་ཅད་མཁྱེན་པ་ཉིད་ཀྱི་སྤྱོད་ཡུལ་འབའ་ཞིག་ཏུ་གྱུར་པ་སྟེ།
སློབ་དཔོན་མ་ཏི་ཙི་ཏྲས། ཇི་ལྟར་ཁྱོད་ནི་ཉིད་ཀྱིས་མཁྱེན། །ཇི་ལྟར་ཁྱོད་ནི་ཁྱོད་འདྲས་མཁྱེན། །ཇི་ལྟར་ཁྱོད་གཞན་མི་འདྲ་བའི།
།དེ་འདྲ་ཁྱོད་ལ་ཕྱག་འཚལ་ལོ། །ཞེས་གསུངས་པ་ལྟར་རོ། །དེར་མ་ཟད་བདག་ཅག་བློ་གྲོས་དང་མོས་པ་དམན་པ་རྣམས་ཀྱི་རང་བཞིན་དང་སྐལ་པ་ཇི་ལྟ་བུ་ཡིན་པ་ཉེ་བར་གཟིགས་པའི་དབང་གིས་སློབ་པ་ལམ་གྱི་གནས་སྐབས་སུ་བཞུགས་པའི་བྱང་ཆུབ་སེམས་དཔའ་ཆེན་པོ་མཆོག་གི་རྡོ་རྗེ་སློབ་དཔོན་ཆེན་པོའི་རྣམ་འཕྲུལ་དུ་སྟོན་པ་འདིའི་དབང་དུ་བྱས་ནའང༌།
མ་རིག་པའི་ལིང་ཐོག་གིས་བློ་གྲོས་ཀྱི་མིག་ལྡོངས་པ་བདག་ལྟ་བུས་ནི་རྒྱལ་བའི་སྲས་པོ་འཇམ་དཔལ་

གཞོན་ནུར་གྱུར་པ་དང༌། བྱང་ཆུབ་སེམས་དཔའ་ཀུན་ཏུ་བཟང་པོ་ལ་སོགས་པ་སེམས་དཔའ་ཆེན་པོ་རྣམས་ཀྱི་སྤྱོད་ཡུལ་དང་མཐུན་པའི་རྗེ་བཙུན་དམ་པ་འདིའི་ཞབས་ཀྱི་འདེགས་འཇོག་ཙམ་ཡང་མི་ཤེས་ན། ཐུན་མོང་མ་ཡིན་པའི་རྣམ་ཐར་ཟབ་ཅིང་རྒྱ་ཆེ་བ་དག་ཇི་ལྟར་སྨྲ་བར་ནུས།
དེ་ལྟ་ནའང་སངས་རྒྱས་ཀྱི་མཛད་པ་ནི་སེམས་ཅན་གྱི་སྤྱོད་པ་དང་མཐུན་པར་སྟོན་པས་རེ་ཞིག་བདག་ཅག་གདུལ་བྱ་དམན་པ་རྣམས་ལ་ཐུན་མོང་དུ་སྣང་བའི་མཛད་པ་ཉིད་ལས་ཉེ་བར་བརྩམས་ཏེ་རྒྱ་མཚོ་ཆེན་པོ་ལས་སྐྲ་རྩེས་བླངས་པའི་ཆུ་ཐིགས་ལྟར་རྣམ་པར་ཐར་པའི་ཆ་ཤས་འགའ་ཞིག་བརྗོད་པ་ལ་ཡིད་ཉེ་བར་གཞོལ་བར་གྱུར་པ་སྟེ།
འདིའང་རྒྱལ་སྲས་ཞི་བ་ལྷས།
ཇི་ལྟར་མཚན་མོ་མུན་ནག་སྤྲིན་རུམ་ན། །གློག་འགྱུ་སྐད་ཅིག་བར་སྣང་སྟོན་པ་ལྟར། །དེ་བཞིན་སངས་རྒྱས་མཐུ་ཡིས་བརྒྱ་ལམ་ན། །འཇིག་རྟེན་བསོད་ནམས་བློ་གྲོས་ཐང་འགའ་འབྱུང༌། །ཞེས་གསུངས་པ་ལྟར་སྐྱབས་གནས་དམ་པ་རྣམས་ཀྱི་ཐུགས་རྗེའི་མཐུ་ལས་བྱུང་བར་གོར་མ་ཆག་སྟེ།
ཡོན་ཏན་མཐའ་ཡས་པའི་བདག་ཉིད་ཅན་གྱི་རྣམ་པར་ཐར་པ་འདི་ལྟ་བུ་ཐོས་པ་ལ་བརྟེན་ནས་རྗེ་བཙུན་དམ་པ་འདི་ཉིད་ཀྱི་རྗེས་སུ་སློབ་པར་འདོད་པའི་སྐྱེས་བུ་སྐལ་བ་དང་ལྡན་པ་དག་སྤྲོ་བ་འཕེལ་བ་དང༌།
གཏི་མུག་དང་ཕྱོགས་འཛིན་གྱིས་བསྒྲིབས་པའི་སྐྱེ་བོ་མ་དད་པར་གྱུར་པ་དང༌། དད་པ་ཅན་རྣམས་ཀྱིའང་དད་པའི་མྱུ་གུ་གོང་ནས་གོང་དུ་འཕེལ་བར་འགྱུར་བ་དང༌།
བདག་གཞན་གྱི་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་རླབས་པོ་ཆེ་ཡོངས་སུ་རྫོགས་པ་དང༌། སློབ་དཔོན་མ་ཏི་ཙི་ཏྲས། མི་རྟག་ཉིད་དང་རྗེས་འབྲེལ་ཞིང༌།
།ལས་ཀྱི་གླགས་ལ་དོགས་བཅས་

པ། །བདག་གི་ལྕེ་འདི་ཉིད་ཀྱིས་ཀོ །སྙིང་པོ་ཅིའི་ཕྱིར་ལེན་མི་བྱ། །ཞེས་གསུངས་པ་ལྟར་བདག་ཉིད་ཀྱི་ལུས་དང་ལྕེའི་དབང་པོ་དོན་ཡོད་པར་འགྱུར་བ་དང༌། མཐར་ཐུག་ངག་གི་སྒྲིབ་པ་ཐམས་ཅད་ལས་ཡོངས་སུ་གྲོལ་ཏེ་བདེ་བར་གཤེགས་པའི་གསུང་དབྱངས་ཡན་ལག་དྲུག་ཅུ་འཐོབ་པར་འགྱུར་བ་སོགས་གནས་སྐབས་དང་མཐར་ཐུག་གི་ཕན་བདེ་བསམ་གྱིས་མི་ཁྱབ་པ་འགྲུབ་པའི་རྒྱུ་ཐུན་མོང་མ་ཡིན་པ་ཉིད་དུ་ངེས་པའི་ཕྱིར་རོ།
།རྒྱུ་མཚན་དེ་དག་གི་ཕྱིར་ན་སྐྱེས་བུ་བློ་གྲོས་དང་ལྡན་པ་དག་གིས་སྐྱེ་བའི་ཕྲེང་བ་གྲངས་མེད་པ་དག་ཏུ་རྙེད་པར་དཀའ་བའི་རྟོགས་བརྗོད་རིན་པོ་ཆེ་མེ་ཏོག་མནྡཱ་རའི་ཆུན་འཕྱང་ལྟ་བུ་འདི་དག་དད་གུས་ཀྱི་སོར་རྩེས་བླངས་ཏེ་ཐོས་འཛིན་གྱི་རྒྱན་དུ་བྱོས་ཤིག་དང༌།
རྣམ་པ་ཐམས་ཅད་དུ་བསོད་ནམས་ཀྱི་ཕུང་པོ་དཔག་ཏུ་མེད་པས་མཛེས་པར་འགྱུར་བར་གདོན་མི་ཟ་སྟེ། བཅོམ་ལྡན་འདས་ཀྱིས་ཀྱང༌།
རིགས་ཐམས་ཅད་ཀྱི་ནང་ནས་བླ་མར་གྱུར་པ་ཤཱཀྱ་རྣམས་ཀྱི་སྐྱེ་བའི་རབས་བཟུང་ཞིང་ཀུན་ཆུབ་པར་བྱས་ནས་གཞན་ལ་རྒྱ་ཆེར་བསྙད་ན་ཆོས་དང་མཐུན་ཞིང་བསོད་ནམས་ཀྱི་ཕུང་པོ་དཔག་ཏུ་མེད་པ་འབྱུང་ལ།
ཡོན་ཏན་བསམ་གྱིས་མི་ཁྱབ་པ་འཕེལ་བར་བྱེད་དོ། །ཞེས་རིགས་གང་ལས་སྐྱེས་བུ་དམ་པ་བྱོན་པའི་སྔོན་གྱི་རབས་བསྙད་ན་བསོད་ནམས་མང་དུ་ཐོབ་པར་གསུངས་ན། བདག་གཞན་གྱི་རྒྱུད་ལ་སངས་རྒྱས་ཀྱི་ཡེ་ཤེས་སྐྱེད་པར་མཛད་པའི་བླ་མ་རྡོ་རྗེ་སློབ་དཔོན་གྱི་ཕུལ་དུ་བྱུང་བའི་མཛད་པ་བརྗོད་པ་ལས་ངེས་པར་བརྩམས་པའི་ཆོས་ཀྱི་བདུད་རྩི་ལ་ལོངས་སྤྱོད་པས་བསོད་ནམས་ཀྱི་ཚོགས་རྒྱ་ཆེན་པོ་འཕེལ་བར་འགྱུར་བ་ལྟ་སྨོས་ཀྱང་ཅི་དགོས་པའི་ཕྱིར་རོ།
།དེ་ལྟར་དགོས་པ་གྱ་ནོམ་པ་དང་ལྡན་པའི་ཚིག་གི་སྦྱོར་བ་འགའ་ཞིག་སྔོན་དུ་བརྗོད་ནས། སྐབས་

སུ་བབ་པའི་གཏམ་གླེང་བ་དངོས་ནི། དེའང་བསྐལ་བཟང་གི་སྒྲོན་མེ་བཞི་པ་བཅོམ་ལྡན་འདས་ཤཱཀྱ་སེང་གེའི་བསྟན་པའི་མཇུག་འདི་བདག་ཉིད་ཆེན་པོ་འདི་ཉིད་ཀྱིས་ཐུབ་པའི་དབང་པོའི་བསྟན་པ་རིན་པོ་ཆེ་སླད་ཀྱིས་ཉམས་དམའ་བ་དག་གསོ་བ་དང༌།
བདག་ཅག་ལ་སོགས་པའི་གདུལ་བྱར་གྱུར་པའི་འགྲོ་བ་མགོན་མེད་པ་དག་ཀྱང་ཡོངས་སུ་བསྐྱབ་པའི་ཕྱིར་འཇིག་རྟེན་གྱི་ཁམས་འདིར་སྐྱེ་བ་ཡོངས་སུ་གཟུང་བར་བཞེད་དེ། མི་མཇེད་འཇིག་རྟེན་གྱི་ཁམས་ཀྱི་དབུས་ཀྱི་གླིང་ཆེན་པོ་བཞི་པའི་ལྷོའི་འཛམ་བུའི་གླིང་གི་ལྟེ་བ་བྱང་ཆུབ་སྙིང་པོ་རྡོ་རྗེའི་གདན་ལས་བྱང་ཕྱོགས་སུ་དཔག་ཚད་བརྒྱ་ཕྲག་ལྷག་ཙམ་བགྲོད་པའི་གནས།
གངས་རི་དཔལ་དང་ལྡན་པའི་ཕྲེང་བས་བསྐོར་བའི་ལྗོངས། ནམ་མཁའ་རེག་པ་ལ་ཐུག་པའི་རི་བོ་ཆེན་པོ་རྣམས་ལ་རི་ཕྲན་རྣམ་བཀའ་ནོད་པ་བཞིན། མེ་ལོང་གི་ངོས་ལྟར་སྙོམས་པའི་ཐང་ཆེན་པོ་རྣམས་ནི་ནམ་མཁའི་མཐའ་འཚོལ་བ་འདྲ་བ།
གྲིབ་བསིལ་འཁོར་ཡུག་ཏུ་ཡོད་པའི་ཤིང་ལྗོན་པ་རྣམས་ནི་ཆར་སྤྲིན་འཁྲིགས་པ་ལྟ་བུ། རྨ་བྱ་དང་ནེ་ཙོ་ལ་སོགས་པའི་འདབ་ཆགས་མང་པོ་གཤོག་སྒྲོ་སྒྱུར་ཞིང་སྐད་སྙན་པ་འབྱིན་པ།
བྱང་ཆུབ་སེམས་དཔའ་མྱུར་དུ་འཇིག་རྟེན་ན་གཤེགས་པའི་གཏམ་སྙན་པོ་དག་ཁྱེར་ཏེ་འོང་བ་ལྟ་བུའི་ཆུ་ཀླུང་མང་པོ་སྒྲ་སྒྲོག་ཅིང་འབབས་པ་དང༌། མཚོ་ཆེན་པོ་ཨུཏྤལའི་འདབ་མ་ལྟར་སྔོ་བ་རྣམས་ནི་ཆེད་དུ་བཤམས་པ་བཞིན།
ནེའུ་གསེང་སྔོན་པོས་ཁྱབ་པའི་ས་ཕྱོགས་མཛེས་ཤིང་ཡིད་དུ་འོང་བ་དུ་མས་བརྒྱན་པ། པདྨ་དཀར་པོ་ལ་སོགས་པ་མེ་ཏོག་མང་པོས་མཛེས་པར་ཁེབས་པས་ས་ཕྱོགས་རྣམས་ཉམས་དགའ་དགའ་ལྟར་འདུག་པ།
བུང་བ་མང་པོ་ལྡིང་ཞིང་འཁོར་བས་ཤེས་པ་བརྗོད་པ་ལྟ་བུའི་སྒྲ་སྙན་པོ་ཁ་ཏོན་དུ་

བྱེད་པ། སྨན་གྱི་དྲི་ཞིམ་པོས་བསྒོས་པའི་སེར་བུ་བསིལ་བ་ཡིད་དུ་འོང་བ་ལ་སོགས་པས་ནི་བསིལ་ཡབ་བྱེད་པ་ལྟ་བུ། ནམ་མཁའི་དུམ་བུ་ལྷུང་བ་ལྟ་བུའི་ཞིང་ས་ཆེན་པོ་དག་ན་འབྲུའི་རིགས་རྣམ་པ་མང་པོ་སྨིན་པ།
གྲོང་ལས་མངོན་པར་འཕགས་པའི་ས་ན་དགེ་འདུན་གྱི་སྡེ་ཆེན་པོ་ལི་ཁྲིའི་རྒྱ་མཚོ་འཕྱུར་བ་ལྟ་བུར་ཡོད་པ། གྲོང་དང༌། གྲོང་ཁྱེར་དང༌། རྒྱལ་པོའི་ཕོ་བྲང་ལ་སོགས་པ་ནི་ལྷའི་གྲོང་ཁྱེར་ཆེན་པོ་དག་ལ་ཅོ་འདྲི་བ།
རིན་པོ་ཆེ་དང་དར་ཟབ་ལ་སོགས་པ་བལྟ་བར་མི་བཟོད་པའི་ཚོང་ཟོང་རྣམ་པ་མང་པོ་བཀྲམ་པ། འབྱོར་བའི་ཁྱད་པར་སྣ་ཚོགས་པ་དང་ལྡན་པའི་སྐྱེ་བོའི་ཚོགས་ཉི་ཟེར་གྱི་རྡུལ་འཁྲིགས་པ་ལྟ་བུས་ཡོངས་སུ་གང་བའི་སའི་ཐིག་ལེ་གཞིས་ཀ་ཆེན་པོ་བསམ་འགྲུབ་རྩེ་ཞེས་བྱ་བར།
གནའ་བོའི་དུས་ཀྱི་རྒྱལ་པོ་ཆེན་པོ་སྲོང་བཙན་སྒམ་པོའི་སྐུ་རིང་ལ་ཁྲོམ་གྱི་ཡུལ་ནས་སྤྱན་དྲངས་པའི་སྨན་པ་མཁས་པའི་རིགས་བརྒྱུད་ལས་བྱོན་པ་བྲང་ཏི་རྒྱལ་བསྙེན་མཁར་ཕུག་དང༌།
ཛ་ཡ་རཀྵི་ཏ་དང༌། དར་མ་སྙིང་པོ་དང༌། པཎ་ཆེན་ནམ་མཁའ་དཔལ་བཟང་སོགས་མཁས་པ་དང་གྲུབ་པའི་སྐྱེས་བུ་བར་མ་ཆད་པ་བྱུང་བའི་གདུང་བརྒྱུད་ཕུན་སུམ་ཚོགས་པར།
ཡབ་མཁན་ཆེན་ཐམས་ཅད་མཁྱེན་པ་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་དང༌། རྣལ་འབྱོར་འཇམ་དཔལ་བཟང་པོ་སོགས་སྐུ་མཆེད་དྲུག་ཙམ་ཡོད་པའི་ནང་ནས་སྡེ་བ་རྒྱལ་པོ་ཚེ་རིང་ཞེས་བྱ་བ་ལུགས་གཉིས་ཀྱི་ཤེས་བྱ་ལ་མཁྱེན་རབ་ཀྱི་འཇུག་པ་ཕུལ་དུ་བྱུང་ཞིང༌།
ལུས་ངག་ཡིད་རྩལ་ཆེན་སྣ་དགུ་ཡོངས་སུ་རྫོགས་ལ། དད་པ་དང༌། སྙིང་རྗེ་དང༌། གཏོང་བ་ལ་སོགས་པ་ཡོན་ཏན་མང་པོའི་བང་མཛོད་འཛིན་པ་དེ་དང༌།
ཡུམ་ནི་གཟུགས་དང་ལང་ཚོ་ཕུན་སུམ་ཚོགས་ཤིང༌། ངོ་ཚ་ཁྲེལ་ཡོད་ཀྱི་གོས་ཀྱིས་

བརྒྱན་པ། དཀོན་མཆོག་ལ་དད་པ་དང༌། སེམས་ཅན་ལ་སྙིང་རྗེ་ཆེ་བ་སྒྲོལ་མ་ཚེ་རིང་ཞེས་བྱ་བ་སྟེ། དེ་ལྟར་ན་ཡུལ་དང་རིགས་རུས་ལ་སོགས་པ་ཕུན་སུམ་ཚོགས་པ་འཛོམས་པས་མཚོན་དགེ་མཚན་དང་ལྡན་པའི་གནས་སྐབས་གང་ཡིན་པ་དེ་ཉིད་སྒྲིབ་པ་མེད་པའི་ཡེ་ཤེས་ཀྱི་སྤྱན་རས་རྣམ་པར་གསལ་བས་ཉེ་བར་གཟིགས་ཏེ་བར་སྣང་ལས་གློག་དམར་གཡོ་བ་ལྟ་བུའི་ཆོ་འཕྲུལ་ཆེན་པོས་ཡུམ་གྱི་ལྷུམས་སུ་ཞུགས་སོ།
།དེའི་ཚེའང་ཡུམ་གྱི་སྐུ་ལུས་ཤིང་བལ་གྱི་འདབ་མ་ལྟར་ཡང་ཞིང་སྔ་ན་མེད་པའི་དགའ་བདེ་དང༌།
ཆོས་མཐུན་གྱི་སྤྱོད་པ་ལ་ལུས་སེམས་ལས་སུ་རུང་བ་དང༌། རྨི་ལམ་གྱི་ལྟས་བཟང་པོ་རྒྱུན་མི་འཆད་པ་ལ་སོགས་པ་བཀྲ་ཤིས་པའི་དགེ་མཚན་ཕུན་སུམ་ཚོགས་པ་མང་པོ་ཆེད་དུ་བོས་པ་བཞིན་མངོན་སུམ་དུ་ལྷགས་པར་གྱུར་ལ།
དེ་ནས་རབ་བྱུང་བཅུ་བཞི་པའི་ནང་གསེས་ས་མོ་གླང་གི་ལོའི་ཧོར་ཟླ་གསུམ་པའི་ཚེས་བཅུ་དྲུག་རེས་གཟའ་ཟླ་བ་དང༌།
སྐར་མ་ས་རི་འཛོམས་པའི་ཉི་དྲོས་ཙམ་གྱི་དུས་སུ་སྤྲིན་དང་བྲལ་བའི་ཉི་མ་གཞོན་ནུ་ཤར་གྱི་རི་བོའི་རྩེ་མོ་ནས་མངོན་པར་འཆར་བ་བཞིན་དུ་ངོ་མཚར་བའི་ལྟས་དུ་མ་དང་བཅས་ཏེ་བལྟམས་སོ།
།དེ་ལྟར་བལྟམས་པ་ནས་བརྩམས་ཏེ་རྒྱལ་ཁམས་ཀུན་ཏུ་ཕྱི་དགྲ་དང་ནང་འཁྲུགས་ཀྱི་འཚེ་བ་མེད་ཅིང༌། འབྱོར་པ་དང༌། རྒྱས་པ་དང༌། བདེ་བ་དང༌། ལོ་ལེགས་པ་དང༌། ཁྱད་པར་དུ་ཡབ་ཡུམ་གྱི་དཔལ་འབྱོར་ལོངས་སྤྱོད་ཐམས་ཅད་ཡར་གྱི་ངོའི་ཟླ་བ་བཞིན་གོང་ནས་གོང་དུ་འཕེལ་བ་སོགས་ངོ་མཚར་ཕུན་སུམ་ཚོགས་པ་བྱུང་ལ།
ཁྱེའུ་དེའང་བསྐལ་པ་དུ་མར་བསོད་ནམས་ཀྱི་ཚོགས་ལ་གོམས་པ་བརྟས་པའི་རང་འབྲས་ཟླ་བའི་འོད་ཟེར་སྤུངས་པ་ལྟ་བུའི་སྐུ་ལུས་དཀར་ཞིང་སྣུམ་པ།
ཞལ་གྱི་དཀྱིལ་འཁོར་པདྨ་གཞོན་

ནུ་ཁ་བྱེ་མ་ཐག་པ་ལྟ་བུར་མཛེས་ཤིང་ཡིད་དུ་འོང་བ། དབུ་གདུགས་ལྟར་འདུག་པ། དཔྲལ་བའི་དབྱེས་ཆེ་བ། ཤངས་ཀྱི་གཟེངས་མཐོ་བ་སོགས་སྐྱེས་བུ་ཆེན་པོའི་མཚན་བཟང་དྲི་མ་མེད་པ་དང་ལྡན་པས་ལྷ་དང་བཅས་པའི་འགྲོ་བ་མ་ལུས་པའི་ཡིད་ཀྱི་བརྟན་པ་དབང་མེད་དུ་འཕྲོགས་པར་གྱུར་ཏོ།
།དེ་ལྟ་བུའི་ཡོན་ཏན་དང་ལྡན་པའི་ཁྱེའུ་ཟླ་བ་ཚེས་པ་ལྟ་བུ་དེ་ཉིད་དཀར་གསུམ་ལ་སོགས་པ་ཁ་ཟས་ཀྱི་ཁྱད་པར་སྡིག་དང་མ་འདྲེས་པ་དག་གིས་སྨན་གྱི་ཤིང་ལྗོན་པ་བཞིན་རིམ་གྱིས་སྐྱེད་བསྲིངས་པ་སྟེ།
དེའང་རེ་ཞིག་ཚུ་རོལ་མཐོང་བ་རྣམས་ཀྱི་སྣང་ངོར་ལང་ཚོའི་མེ་ཏོག་ཐོག་མ་ཉིད་དུ་གྱུར་པའི་གནས་སྐབས་ནའང་ལུས་ངག་ཡིད་གསུམ་བག་མེད་དུ་གྱུར་པའི་རྩེད་མོར་གཡེང་བ་སོགས་ཐ་མལ་པའི་བྱིས་པའི་སྤྱོད་པ་ལས་ཤིན་ཏུ་འདས་ཏེ་ཞི་བ་དང༌།
དུལ་བ་དང༌། བག་ཡོད་པ་དང༌། ཀུན་སྤྱོད་གཙང་བ་དང༌། ཡབ་ཡུམ་ལ་སོགས་པ་ཡོན་ཏན་དང་ན་ཚོད་ཀྱིས་རྒན་པ་རྣམས་ལ་གུས་ཤིང་ཞེ་ས་དང་ལྡན་པ་དང༌།
དམན་པ་རྣམས་ལ་ལྷག་པར་བྱམས་པ་ལ་སོགས་པ་ཡ་རབས་ཀྱི་སྤྱོད་པ་ཕུན་སུམ་ཚོགས་པ་ཉིན་རེ་བཞིན་ཡང་གོང་ནས་གོང་དུ་འཕེལ་བས་དམ་པའི་རང་བཞིན་རྣམ་པ་མང་པོ་མངོན་སུམ་དུ་གསལ་བར་གྱུར་ལ།
ཁྱད་པར་དུའང༌། ཐེག་པ་ཆེན་པོ་མདོ་སྡེ་རྒྱན་ལས། སྦྱོར་བའི་སྔོན་དུ་སྙིང་རྗེ་དང༌། །མོས་པ་དང་ནི་བཟོད་པ་དང༌། །དགེ་བ་ཡང་དག་སྤྱོད་པ་ནི། །རིགས་ཀྱི་རྟགས་སུ་ཤེས་པར་བྱ།
།ཞེས་གསུངས་པ་ལྟར་སྡུག་ཅིང་ཕོངས་པའི་སེམས་ཅན་དག་གཟིགས་པའམ་གསན་པ་ཙམ་གྱིས་མི་བཟོད་པའི་སྙིང་རྗེ་དྲག་པོས་སྤྱན་ཆབ་རང་དབང་མེད་པར་ལྡང་བ་དང༌། ཆོས་དང་ཆོས་སྨྲ་བ་དག་ལ་བདུད་ལས་ཀྱིས་མི་ཕྱེད་པའི་དད་པ་བརྟན་པོ་དང༌།
གཞན་གྱི་དོན་དུ་ཚ་གྲང་དང་ངལ་དུབ་ལ་སོགས་པ་ལ་ཇི་སྙམ་དུ་མི་སེམས་

པའི་བཟོད་པ་ཆེན་པོ་དང༌། སློང་བ་འགའ་ཞིག་སྤྱན་ལམ་དུ་འོང་བར་གཟིགས་ན། སྐྱེ་བོ་མཛའ་བཤེས་བྱེས་ནས་འོང་བ་དག །མཐོང་བར་གྱུར་པའི་དགའ་བའི་མིག་བགྲད་བཞིན། །སློང་བའི་ཚིག་ནི་གཏམ་སྙན་ཐོས་བཞིན་དགའ།
།བྱིན་ནས་དགའ་བ་སློང་བ་བས་ཀྱང་ལྷག །ཅེས་གསུངས་པ་ལྟ་བུའི་སྒོ་ནས་ལུས་དང་ལོངས་སྤྱོད་ལ་སོགས་པ་ཇི་ལྟར་འདོད་པའི་སྦྱིན་པས་ཕ་རོལ་པོའི་བསམ་པ་རྫོགས་པར་མཛད་པ་སོགས་དགེ་བའི་བྱ་བ་རྣམས་ལ་པདྨོའི་མཚོ་ལ་ངང་མོ་འཇུག་པ་ལྟར་ངང་གིས་འཇུག་པ་ཞིག་གོ
།ཞེས་ཐོས་ལ། ལྷག་པར་དགུང་ལོ་གསུམ་ཙམ་བཞེས་པའི་སྐབས་ཡབ་ཡུམ་རྣམས་དང་ལྷན་ཅིག་དབུས་གཙང་གི་གནས་ཁྱད་པར་ཅན་རྣམས་མཇལ་ཞིང་བསྐོར་བའི་སླད་དུ་ཕེབ་པ་ན།
ཚེ་ཆུ་འབུམ་པ་ཡིན་སྙམ་པའི་མཆོད་རྟེན་ཞིག་གི་བུམ་སྒོའི་ནང་ནས་ལྷའི་གཟུགས་ཁྱད་པར་དུ་འཕགས་པ་ཞིག་གིས་བུམ་པ་བདུད་རྩིས་གང་བ་ཐོགས་ནས་རྗེ་ཉིད་ཀྱི་དབུ་དང་ལྗགས་ཐོག་ཏུ་བདུད་རྩི་བྱིན་པ་མངོན་སུམ་དུ་གསལ་བར་གཟིགས་སོ་ཞེས་རྗེ་ཉིད་ནས་ཇི་ལྟར་བཀའ་སྩལ་པ་ལྟར་མཁན་ཆེན་རྡོ་རྗེ་འཆང་འཇམ་དབྱངས་རིན་ཆེན་རྡོ་རྗེའི་ཞལ་ལས་བདག་གིས་ཐོས་སོ།
།རབ་མཛེས་མེ་ཏོག་གསར་པའི་དོ་ཤལ་དང༌།
།ཆུ་འཛིན་དཀར་པོ་སྟོད་གཡོགས་མཛེས་པ་ཅན། །མཐོ་རིས་དགའ་བ་འཐུལ་བའི་ཞིང་ཁམས་དང༌། །འཇིག་རྟེན་འདི་ན་ཁ་བ་ཅན་དུ་གྲགས། །འདོད་རྒུའི་རི་མོས་བཀྲ་བའི་ཡུལ་ལྗོངས་འདིར།
།ཡེ་ཤེས་གཟིགས་པའི་སྤྱན་ཟུར་ལྷུང་གྱུར་པའི། །སྐལ་བཟང་འགྲོ་བ་ཀུན་གྱི་བསོད་ནམས་ནི། །འཇིག་རྟེན་མེས་པོ་ཡིས་ཀྱང་གཞལ་བར་དཀའ། །དྭངས་པའི་མཚོ་ལ་ཤར་བའི་ཟླ་གཟུགས་བཞིན། །སྲིད་པ་ཡོངས་སུ་གཟུང་བའི་སྒྱུ་འཕྲུལ་གཟུགས།
།ལང་ཚོའི་མེ་

ཏོག་འབར་བ་འཛིན་བཟོད་པའི། །ཟླ་བའི་བཞིན་ལྡན་མ་དེ་ཇི་ལྟ་བུ། །མཛེས་སྡུག་འཁྱིལ་བ་ལྷ་མོའི་བདུད་རྩི་ལས། །སྨན་གྱི་ལྗོན་ཤིང་ལྟ་བུའི་ཁྱེའུ་ཞིག །དབང་པོའི་དྭངས་མ་བཞིན་དུ་འཁྲུངས་མཐོང་ནས།
།འགྲོ་བའི་མིག་ནི་རེ་ཞིག་གཡོ་མ་གྱུར། །མཛེས་ལྡན་གཞོན་ནུའི་ལུས་ཀྱི་མྱུ་གུ་གང༌། །ཐོག་མར་གྱུར་ཀྱང་ཞི་ཞིང་དུལ་ལ་སོགས། །བསམ་མི་ཁྱབ་པའི་ལྷན་སྐྱེས་ཡོན་ཏན་ནི། །བདུད་རྩིའི་རང་བཞིན་ཅན་གྱི་ཟླ་བ་བཞིན།
།ཞེས་ཁམས་གསུམ་ཆོས་ཀྱི་རྒྱལ་པོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམ་པར་གཡོ་བ་ལས།
སེམས་ཅན་གྱི་དོན་དུ་སྐུའི་སྐྱེ་བ་ཡོངས་སུ་གཟུང་ཞིང་གཞོན་ནུའི་རོལ་རྩེད་མཛད་པའི་སྐབས་ཏེ་དང་པོའོ།། །། ༈ དེ་ནས་དགུང་གྲངས་བཞིར་སོན་པའི་སྐབས་ཤིག་འདི་ལྟར་དགོངས་པར་གསལ་ཏེ།
ཁྱིམ་ན་གནས་པ་ནི་བུ་དང་ཆུང་མ་ལ་སོགས་པ་འདོད་པའི་ཡོན་ཏན་དུག་ཆུ་ལྟ་བུ་དང་འདྲེས་པས་མངོན་པར་ཟིན་པའི་དབང་གིས་ཁྱིམ་གྱི་སོ་ཚིས་དང་ལོངས་སྤྱོད་ཀྱི་རྩོལ་སྒྲུབ་ལ་སོགས་པ་གཡེང་བ་ཁོ་ནས་རྟག་ཏུ་མནར་བའི་ཕྱིར་གནས་སྐབས་དང་མཐར་ཐུག་གི་ཕན་བདེ་སྒྲུབ་པའི་སྐབས་དང་བྲལ་ཞིང་སྡུག་བསྔལ་ཐམས་ཅད་ཀྱི་འབྱུང་ཁུངས་སུ་འགྱུར་ལ།
གང་དག་ཁྱིམ་གྱི་དཔལ་འབྱོར་ཐམས་ཅད་མཆིལ་མའི་ཐལ་བ་བཞིན་དུ་སྤངས་ཏེ་ཙནྡན་དང་ཟླ་འོད་ཀྱིས་རེག་པ་ལྟར་བསིལ་བའི་དགོན་པའི་གནས་ཉམས་དགའ་བ་དག་ཏུ་ཞུགས་ནས་རབ་ཏུ་བྱུང་བའི་བརྟུལ་ཞུགས་ཡང་དག་པར་ལེན་པ་རྣམས་ནི་གནས་སྐབས་དང་མཐར་ཐུག་གི་ཕན་བདེ་མ་ལུས་པར་མྱུར་དུ་འགྲུབ་པར་འགྱུར་བ་ཡིན་ཏེ།
འཇམ་དཔལ་གྱིས་སངས་

རྒྱས་ཀྱི་ཞིང་གི་བཀོད་པ་བསྟན་པའི་མདོ་ལས་ཀྱང༌། ཤཱ་རིའི་བུ་བྱང་ཆུབ་སེམས་དཔའ་ཁྱིམ་པ་གང་གིས་གངྒཱའི་ཀླུང་གི་བྱེ་མ་སྙེད་ཀྱི་དེ་བཞིན་གཤེགས་པ་དགེ་སློང་གི་དགེ་འདུན་དང་བཅས་པ་རྣམས་ལ་གངྒཱའི་ཀླུང་གི་བྱེ་མ་སྙེད་ཀྱི་བསྐལ་པར་བདེ་བར་སྦྱར་བ་ཐམས་ཅད་ཀྱིས་བསྟི་སྟང་དུ་བྱས་པ་བས།
བྱང་ཆུབ་སེམས་དཔའ་རབ་ཏུ་བྱུང་བས་དབེན་པ་འདོད་ཅིང་དགོན་པ་ལ་སོགས་སུ་ཕྱོགས་ཏེ་གོམ་པ་བདུན་བོར་ན་འདི་ནི་དེ་བས་བསོད་ནམས་ཆེས་མང་དུ་བསྐྱེད་དོ།
།ཆེས་མྱུར་དུ་བྱང་ཆུབ་འཐོབ་པར་འགྱུར་རོ། །ཞེས་གསུངས་སོ། །དེ་ལྟ་བས་ན་སྙིང་པོ་མེད་པའི་ཁྱིམ་གྱི་འབྱོར་པ་མཐའ་དག་མྱུར་དུ་སྤངས་ནས་དབེན་པའི་གནས་སུ་བགྲོད་དེ་རབ་ཏུ་བྱུང་བའི་རྟགས་ཡང་དག་པར་ལེན་པའི་ཐབས་ཀྱིས་དད་པ་ཅན་རྣམས་ཚུལ་འདི་ལྟ་བུ་ལ་འགོད་པའི་དུས་ལ་ངེས་པར་བབ་པའོ་སྙམ་དུ་ངེས་འབྱུང་དང་བྱང་ཆུབ་ཀྱི་སེམས་ཀྱི་རྒྱ་མཚོ་ཆེན་པོ་ལས་ཐོན་པའི་ཐབས་མཁས་ཀྱི་དགོངས་པ་བླ་ན་མེད་པ་ཟླ་བ་ཚེས་པ་ལྟ་བུས་ཐུགས་རྒྱུད་ཡོངས་སུ་བསྐུལ་ཏེ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་དུ་ཕེབ།
ལོ་དེར་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་སྡེ་དགེ་ཆོས་རྒྱལ་ཆེན་པོ་དང་ལྷན་ཅིག་བོད་དུ་ཕེབ་པར་བརྟེན་དགུང་གྲངས་ལྔ་པ་ཆུ་མོ་སྦྲུལ་གྱི་ལོར་རྗེ་ཉིད་ཀྱི་དྲུང་དུ་ཡོངས་རྫོགས་དགེ་བསྙེན་གྱི་སྡོམ་པ་བཞེས་ཏེ།
མཚན་ལ་བྱམས་པ་ཀུན་དགའ་བསྟན་པའི་རྒྱལ་མཚན་ཞེས་སྩལ། དེ་ནས་བཟུང་དགུང་གྲངས་བཅུ་གཅིག་ཏུ་མ་ཕེབས་ཀྱི་བར་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོའི་ཞབས་དྲུང་དུ་བསྙེན་ཏེ་སྔོན་གྱི་དུས་སུ་རྒྱལ་བུ་གཞོན་ནུ་དོན་ཐམས་ཅད་གྲུབ་པས་བྱིས་པའི་སློབ་དཔོན་ཀུན་གྱི་བཤེས་གཉེན་སོགས་ལས་ཡི་གེ་དང་རྩིས་ལ་སོགས་

པ་སྦྱོང་བའི་ཚུལ་བསྟན་པ་ལྟར་ཡི་གེའི་ཕྱི་མོ་ཀློག་ལ་སོགས་པ་གཟིགས་པ་ཙམ་གྱིས་ཚེགས་མེད་པར་མཁྱེན་པའི་ཚུལ་བསྟན། སླར་ཡང་ཨེ་ཝྃ་པའི་འདོན་ཚོགས་ཡོངས་སུ་རྫོགས་པ་ཐུགས་འཛིན་དང༌། དེ་དག་གི་ཕྱག་ལེན་ཕྲ་མོ་ཚུན་ཆད་མཐར་ཕྱིན་པར་མཛད་ཅིང༌།
དེར་མ་ཟད་དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་དང༌། འཇམ་མགོན་ས་སྐྱ་པཎྜི་ཏས་མཛད་པའི་སྡོམ་པ་གསུམ་གྱི་རབ་ཏུ་དབྱེ་བ། ངོར་ཆེན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་ཚུལ་གསུམ་མཛེས་རྒྱན་དང༌།
ལྗོན་ཤིང་མཛེས་རྒྱན་ཏེ་ངོར་པའི་རྒྱུད་ཆུང་བཞིར་གྲགས་པ་རྣམས་ཐུགས་ལ་བཟུང་སྟེ་བླ་བྲང་དུ་གཏོང་བར་མཛད། དགུང་གྲངས་བཅུ་གཉིས་སུ་སོན་པ་ཀུན་ལྡན་གྱི་ལོའི་ཧོར་ཟླ་གཉིས་པའི་ཡར་ཚེས་ནང་སྡོམ་བརྩོན་སྡེ་སྣོད་འཛིན་པ་ཀུན་གྱི་གཙུག་གི་ནོར་བུ་མཁན་ཆེན་ཐམས་ཅད་མཁྱེན་གཟིགས་རྣལ་འབྱོར་འཇམ་དཔལ་བཟང་པོས་མཁན་པོ་དང༌།
ལས་ཀྱི་སློབ་དཔོན་མཁས་པའི་དབང་པོ་འཇམ་དབྱངས་གྲགས་པ་སོགས་དད་པའི་དགེ་འདུན་གྲངས་ཚང་བའི་དབུས་སུ་ཚིགས་སྔ་མ་དགེ་ཚུལ་གྱི་སྡོམ་པ་ཆོ་ག་རྣམ་པར་དག་པའི་སྒོ་ནས་གསན་ཏེ། དེའི་བསླབ་བྱ་བླངས་འདས་སུམ་ཅུ་རྩ་གསུམ་ཕྱོགས་མཐུན་དང་བཅས་པ་ཕྲ་མོ་ཙམ་ཡང་མ་ཉམས་པར་མིག་གི་འབྲས་བུ་ལྟར་གཅེས་པའི་སྒོ་ནས་སྲུང་སྡོམ་ཚུལ་བཞིན་དུ་མཛད་དོ།
།ཁྱད་པར་བསྙེན་པར་རྫོགས་པའི་སྡོམ་པ་ནི་ཕྱིས་དགུང་གྲངས་ཉེར་གཅིག་པའི་ཚེ་བཞེས་པ་ཡིན་ནའང་གཞི་ཚུལ་ཁྲིམས་རྣམ་པར་དག་པའི་དབང་དུ་བྱས་ཏེ་འདིར་སྡོམ་པ་གསུམ་གྱི་གོ་རིམ་དང་མཐུན་པར་ཕྱོགས་གཅིག་ཏུ་བརྗོད་ན།
དེའང་ནམ་མཁའ་དང་མཉམ་པའི་སེམས་ཅད་ཐམས་ཅད་ཀྱི་དོན་དུ་སྲིད་ཞིའི་མཐའ་ལ་མི་གནས་པའི་མྱ་ངན་ལས་འདས་པའི་ཁང་བཟང་དམ་པར་

མངོན་དུ་འཇུག་པའི་ཐེམ་སྐས་འོག་མ་དང་འདྲ་བ་ནི་གཞི་ཚུལ་ཁྲིམས་ཀྱི་བསླབ་པ་ཉིད་ཡིན་ཞིང༌། དེར་མ་ཟད་བླ་ན་མེད་པའི་བྱང་ཆུབ་ཀྱི་དངོས་རྒྱུ་དམིགས་པ་ལ་སེམས་རྩེ་གཅིག་པའི་བསམ་གཏན་ལས་བྱུང་བའི་ཟག་མེད་ཀྱི་ཤེས་རབ་ཕུན་སུམ་ཚོགས་པ་སྐྱེད་པའི་གཞིའང་ཚུལ་ཁྲིམས་རྣམ་པར་དག་པ་ཉིད་ཡིན་པར་གཟིགས་ཤིང༌།
ཚུལ་ཁྲིམས་དེའང་ཚེ་འདི་དང་ཕྱི་མའི་སྡུག་བསྔལ་ལས་བྲལ་བ་དང༌། དེ་དག་གི་བདེ་སྐྱིད་ཙམ་དོན་དུ་གཉེར་བའི་སྒོ་ནས་ལེན་པ་འཇིགས་སྐྱོབ་དང་ལེགས་སྨོན་གྱི་ཚུལ་ཁྲིམས་ལྟ་བུ་མ་ཡིན་པར་ཁམས་གསུམ་འཁོར་བའི་སྡུག་བསྔལ་རྒྱུ་དང་བཅས་པ་ལས་ཐར་པ་མྱང་འདས་འཐོབ་འདོད་ཀྱི་བསམ་པ་རྣམ་པར་དག་པ་དང༌།
དེའང་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་ལས་སྒྲོལ་འདོད་ཀྱི་སྙིང་རྗེ་ཆེན་པོའི་སྒོ་ནས་མཐར་ཐུག་གི་མྱང་འདས་རྣམ་པ་ཐམས་ཅད་མཁྱེན་པའི་གོ་འཕང་རིན་པོ་མྱུར་དུ་འཐོབ་པར་བཞེད་པའི་ངེས་འབྱུང་གི་བསམ་པ་རྣམ་པར་དག་པས་ཐུགས་རྒྱུད་ཡོངས་སུ་དྲངས་ཏེ།
དེའང་དུས་འཁོར་རྩ་རྒྱུད་ལས། རྟེན་ནི་གསུམ་ལས་དགེ་སློང་མཆོག །འབྲིང་ནི་དགེ་ཚུལ་ཡིན་པར་འདོད། །ཁྱིམ་ན་གནས་པ་ཐ་མའོ།
།ཞེས་གསུངས་པ་ལྟར་རྟེན་རྣམས་ཀྱི་ནང་ནས་གསང་སྔགས་ཀྱི་དབང་བསྐུར་བ་དང་རྒྱུད་བཤད་པ་ལ་སོགས་པ་རྡོ་རྗེ་སློབ་དཔོན་ཁྱད་པར་ཅན་དུ་འགྱུར་བ་ནི་བསྙེན་པར་རྫོགས་པའི་སྡོམ་པ་དང་ལྡན་པ་ལ་ལྟོས་པའི་ཕྱིར་སོ་ཐར་རིགས་བརྒྱད་ཀྱི་ནང་ནས་མཆོག་ཏུ་གྱུར་པ་དགེ་སློང་གི་དངོས་པོ་སྒྲུབ་པ་ཉིད་ཡིན་པར་དགོངས་ནས།
དགུང་གྲངས་ཉེར་གཅིག་ཏུ་ཕེབ་པ་ས་མོ་བྱའི་ལོའི་ཧོར་ཟླ་གཉིས་པའི་ནང༌།
ཇི་སྐད་དུ། སུམ་བརྒྱ་པ་ལས། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། །ནད་པར་སྙིང་བརྩེ་འཁོར་

ནི་དག་པ་དང༌། །ཆོས་དང་ཟང་ཟིང་ཕན་འདོགས་ཀྱིས་བརྩོན་པ། །དུས་སུ་འདོམས་པ་དེ་དག་བླ་མར་བསྔགས། །ཞེས་གསུངས་པ་ལྟར་བཙུན་པ་བརྟན་པའི་ཡོན་ཏན་དང༌། མཁས་ཤིང་ཕན་འདོགས་པའི་ཡོན་ཏན་བསམ་གྱིས་མི་ཁྱབ་པའི་བདག་ཉིད་ཅན་མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ན།
བྱམས་པ་ཀུན་དགའ་བསྟན་འཛིན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱིས་མཁན་པོ་དང༌། ལས་ཀྱི་སློབ་དཔོན་སྐྱེ་རྒུའི་སྐྱབས་གཅིག་ཞབས་དྲུང་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་དང༌།
གསང་སྟེ་སྟོན་པའི་སློབ་དཔོན་གསུང་རབ་དགོངས་འགྲེལ་དང་བཅས་པའི་གླེབས་བམ་གཅིག་པུར་གྱུར་པ་འཇམ་པའི་དབྱངས་ངག་དབང་ལེགས་གྲུབ་ལ་སོགས་པ་དད་པའི་དགེ་འདུན་གྲངས་ཚང་བའི་དབུས་སུ་ཚིགས་གསུམ་རིམ་ཅན་གྱི་སྡོམ་པ་རྣམ་པར་དག་པ་ལེགས་པར་བཞེས་ཏེ་འདོད་པའི་དབང་ཕྱུག་དཔུང་དང་བཅས་པ་ལས་རྣམ་པར་རྒྱལ་བའི་རྒྱལ་མཚན་སྲིད་པའི་རྩེ་མོའི་བར་དུ་བསྒྲེངས་པར་མཛད་དོ།
།དེ་ལྟར་རྗེ་བཙུན་དམ་པ་འདིས་བསྙེན་པར་རྫོགས་པ་དགེ་སློང་གི་སྡོམ་པ་བཞེས་པ་ན་ནག་པོའི་ཕྱོགས་ལ་དགའ་བ་རྣམས་དང་ལྷ་མ་ཡིན་གྱི་རིས་རྣམས་ནི་ཡོངས་སུ་འགྲིབས།
བསྟན་པ་རིན་པོ་ཆེ་དང་དཀར་པོའི་ཕྱོགས་ལ་མངོན་པར་དགའ་བའི་ལྷ་དང་མིའི་ཕྱོགས་ནི་ཟླ་བ་ཡར་གྱི་ངོ་བཞིན་གོང་ནས་གོང་དུ་འཕེལ་བར་གྱུར་ཏེ། ཕྱོགས་དང་ཕྱོགས་མཚམས་ཐམས་ཅད་དུ་སྙན་གྲགས་ཀྱི་འུར་ཆེན་པོ་ལངས་པ་ལ་བརྟེན་ནས་ས་བླའི་ལྷ་རྣམས་ཀྱིས་རྒྱལ་ཆེན་རིས་བཞི་པ་དང༌།
དེ་རྣམས་ཀྱིས་སུམ་ཅུ་རྩ་གསུམ་པ་དང༌། དེ་དག་གིས་ཀྱང་འཐབ་བྲལ་ནས་འོག་མིན་གྱི་བར་དུ་བསྒྲགས་ཏེ་འཇིག་རྟེན་གྱི་ཁམས་མ་ལུས་པ་ཡོངས་སུ་ཁྱབ་པར་གྱུར་ཏོ།
།དེ་ལྟར་ན་ངེས་

འབྱུང་གི་བསམ་པ་རྣམ་པར་དག་པའི་རྒྱུ་དང༌། མངོན་དུ་གྱུར་པ་བཅུའི་རྐྱེན་ཚོགས་པ་ལས་བྱུང་བའི་སེམས་པ་དགེ་བས་ས་བོན་དང་བཅས་པའི་ངོ་བོར་གྱུར་པའི་དགེ་སློང་གི་སྡོམ་པ་ལེགས་པར་བཞེས་པ་དེ་ནས་བརྩམས་ཏེ་དགག་པའི་བསླབ་བྱ་ལྟུང་བ་སྡེ་ལྔ་ཆར་གཏོགས་པ་དང་བཅས་པ།
སྒྲུབ་པའི་བསླབ་བྱ་གཞི་གསུམ་གྱི་ལག་ལེན་ཕྲ་མོ་ཚུན་ཆོད། གནས་མལ་དང་ཡོ་བྱད་ལ་སོགས་པ་མཐའ་གཉིས་སྤངས་པའི་སྒོ་ནས་ལོངས་སྤྱོད་རུང་དུ་གནང་བ་ལ་སོགས་པ།
མདོར་ན་བྱ་བ་དང་བྱ་བ་མ་ཡིན་པའི་ཆ་ཕལ་ཆེར་ཉན་ཐོས་ཀྱི་གཞུང་ལས་ཇི་ལྟར་འབྱུང་བ་ཉིད་གཞིར་བྱས་པའི་སྟེང་དུ་ལྟུང་བ་དང༌། ལྟུང་མེད་དང༌། ལྟུང་བའི་གཟུགས་བརྙན་དང༌།
ལྟུང་བ་མེད་པའི་གཟུགས་བརྙན་སོགས་ཐེག་པ་ཆེན་པོའི་སྡེ་སྣོད་རིན་པོ་ཆེ་རྣམས་ལས་ཇི་ལྟར་འབྱུང་བ་བཞིན་མ་འདྲེས་པར་གཏན་ལ་ཕབ་སྟེ་བླང་དོར་ཚུལ་བཞིན་དུ་མཛད་པ་སོགས། མདོར་ན་དགག་སྒྲུབ་གནང་གསུམ་གྱི་བསླབ་བྱ་ཕྲ་ཞིང་ཕྲ་བ་་རྣམས་ཀྱང་སྤྱན་གྱི་འབྲས་བུ་ལྟར་སྲུང་བར་མཛད་པ་ལ་བརྟེན་ནས་སྐུའི་གཟི་བརྗིད་ཉི་མ་ལྟར་འབར་བས་སྐྱེ་རྒུ་ཐམས་ཅད་ཟིལ་གྱིས་གནོན་པ་དང༌།
སྤྱོད་ལམ་ཐམས་ཅད་མཛེས་ཤིང་ཡིད་དུ་འོང་བ།
གང་དུ་བཞུགས་པའི་གནས་དང་ཉེ་འཁོར་ཐམས་ཅད་གཟི་བྱིན་གྱིས་ཁྱབ་ཅིང་བག་དྲོ་བ་དང༌། སྐུ་ལུས་དང་ན་བཟའ་སོགས་ལས་ཚུལ་ཁྲིམས་ཀྱི་དྲི་བཟང་པོ་ལྡང་བ་དང༌། མཆོག་དམན་ཐམས་ཅད་ཀྱིས་མཇལ་བའམ་གསུང་ཐོས་པ་ཙམ་གྱིས་སླར་མི་ལྡོག་པའི་དད་པ་བརྟན་པོ་གློ་བུར་དུ་རྙེད་པ་དང༌།
ཐུགས་ཤིན་ཏུ་ཞི་ཞིང་དེས་པས་འཛུམ་པའི་གཞིན་དང༌། སྙན་པའི་གསུང་གིས་སྐྱེ་བོ་ཐམས་ཅད་དབུགས་དབྱུང་ཞིང་བདེ་བ་སྐྱེད་པར་མཛད་པ་དང༌།
ཕ་རོལ་པོའི་ཡིད་དང་མི་མཐུན་པའི་བཀའ་བཀྱོན་པ་སོགས་རྣམ་འགྱུར་ཕྲ་མོ་ཙམ་

སྐུ་ཚེའི་རིང་ལ་མཐོང་ཐོས་མེད་པ་ལྟ་བུ་ཡིན་ཀྱང༌། སྐུ་མདུན་དུ་མཇལ་བ་ན་ཐམས་ཅད་འཇིགས་ཤིང་བག་འཁུམས་ཏེ་སྤོབས་པ་རང་དབང་མེད་པར་ཞི་བ་དང༌། དགེ་འདུན་གྱི་ཚོགས་དབུར་བཞུགས་པ་སོགས་ཀྱི་ཚེའང་ཐམས་ཅད་སྐུ་གསུང་ཐུགས་ཀྱི་གཟི་བྱིན་གྱིས་ཤིན་ཏུ་འཇིགས་ཤིང་ཞུམས་པས་སྒོ་གསུམ་གྱི་སྤྱོད་པ་བག་ཡོད་པ་དང་ལྡན་པའི་སྒོ་ནས་བླང་དོར་གྱི་གནས་ལ་གཟོབ་པ་ཁོ་ན་ལྷུར་བྱེད་ཅིང༌།
ཤིན་ཏུ་ཞི་བའི་གནས་ལ་བཀོད་པ་སོགས་ཡོན་ཏན་གྱི་ཁྱད་པར་བསམ་གྱིས་མི་ཁྱབ་པ་ལ་དབང་འབྱོར་པ་སྟེ།
མདོར་ན་ཚུལ་ཁྲིམས་ཀྱི་ཕུང་པོ་རྣམ་པར་དག་པ་ནི་སྦྱངས་པའི་ཡོན་ཏན་ལ་གནས་པའི་མཆོག་འཕགས་པ་འོད་སྲུང་ཆེན་པོ་དང༌།
འདུལ་བ་འཛིན་པ་ཆེན་པོ་ཨུ་པ་ལཱི་ལ་སོགས་པ་སྔོན་གྱི་འཕགས་པ་དགྲ་བཅོམ་པ་རྣམས་ཀྱི་རྣམ་ཐར་དང་ཚུལ་མཚུངས་པ་ཡིན་ནོ། །གཞན་ཡང་མཁན་ཆེན་ཐམས་ཅད་མཁྱེན་པ་བྱམས་པ་ཀུན་དགའ་བསྟན་འཛིན་གྱི་དྲུང་ནས་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་གསན་པ་དང༌།
ཁྱད་པར་རྒྱལ་བའི་སྲས་པོ་འཇམ་དཔལ་གཞོན་ནུར་གྱུར་པ་ཉིད་སྡོམ་བརྩོན་སྡེ་སྣོད་འཛིན་པ་ཆེན་པོའི་རྣམ་རོལ་འཇམ་དབྱངས་མཁྱེན་བརྩེའི་དབང་པོའམ།
བྱང་ཆུབ་ཏུ་ཞལ་གྱིས་བཞེས་ཏེ་རྒྱལ་སྲས་ཀྱི་སྤྱོད་པ་རྒྱ་མཚོ་ལྟ་བུ་ལ་སྤྱོད་པ་ན་བྱང་ཆུབ་སེམས་དཔའ་བློ་གྲོས་རྒྱ་མཚོ་དྲི་མ་མེད་པའི་འོད་ཅེས་ཡོངས་སུ་གྲགས་པའི་དྲུང་ནས་ཤིང་རྟ་ཆེན་པོའི་ལུགས་སྲོལ་གཉིས་ལས་བྱུང་བའི་བྱང་ཆུབ་སེམས་དཔའི་སྡོམ་པ་རྣམ་པར་དག་པ་ལེགས་པར་བཞེས་ཏེ་སྨོན་པ་སེམས་བསྐྱེད་པའི་བསླབ་བྱ་སེམས་བསྐྱེད་ཀྱི་ཡོན་ཏན་དྲན་པར་བྱ་བ་དང༌།
ཡང་དང་ཡང་དུ་སེམས་བསྐྱེད་པ་དང༌། ཚོགས་གཉིས་གསག་པ་དང༌། སེམས་ཅན་བློས་མི་སྤོང་བ་དང༌། དཀར་ནག་གི་ཆོས་བཞིའི་བླང་དོར་ལ་བསླབ་པར་བྱ་བ་རྣམས་དང༌།

འཇུག་པའི་བསླབ་བྱ་ནམ་མཁའི་སྙིང་པོའི་མདོའི་རྗེས་སུ་འབྲངས་ནས་སློབ་དཔོན་ཞི་བ་ལྷ་ལ་སོགས་པ་ལྟར་གྱི་བྱང་ཆུབ་སེམས་དཔའ་རྒྱལ་པོ་ལ་འབྱུང་བའི་ལྟུང་བ་ལྔ་དང༌། བློན་པོ་ལ་འབྱུང་བ་ལྔ་དང༌། ལས་དང་པོ་པ་ལ་འབྱུང་བ་བརྒྱད་དེ་རྩ་བའི་ལྟུང་བ་བཅོ་བརྒྱད་དང༌།
འཕགས་པ་ཐོགས་མེད་རྗེས་འབྲང་དང་བཅས་པའི་ལུགས་ཀྱི་ཕམ་པའི་གནས་ལྟ་བུའི་ཉེས་བྱས་བཞི་དང༌། ཡན་ལག་གི་ཉེས་བྱས་བཞི་བཅུ་རྩ་དྲུག་དང་བཅས་པ་སྟེ།
མདོར་ན་སྤང་བྱའི་གནས་ཕྲ་མོ་ཙམ་ལའང་ཉེས་ལྟུང་གི་དྲི་མས་མ་གོས་ཤིང༌། བསྒྲུབ་པར་བྱ་བ་བྱང་ཆུབ་སེམས་དཔའི་བསླབ་བྱའི་གཙོ་བོ་བདག་པས་གཞན་གཅེས་ཀྱི་རྟོག་པ་བཅོས་མ་མ་ཡིན་པ་ཡང་སྲིད་མང་པོར་གོམས་པ་མཐར་ཕྱིན་པའི་དབང་གིས་སྐུ་ན་ཤིན་ཏུ་ཕྲ་མོའི་དུས་ནས་བརྩམས་ཏེ་འབད་རྩོལ་ལ་མ་ལྟོས་པར་བྱང་ཆུབ་ཀྱི་སེམས་རིན་པོ་ཆེ་མངོན་དུ་གྱུར་པ་ཞིག་སྟེ།
དེ་ཉིད་ཀྱི་ཕྱིར་འདབ་ཆགས་ལ་སོགས་པ་སེམས་ཅན་གྱི་རིགས་གཞན་གྱི་དོགས་པ་དང་བཅས་པ་རྣམས་ཀྱང་སྐུ་དྲུང་དུ་ཇི་སྙམ་དུའང་མི་སེམས་པར་ཤིན་ཏུ་བག་ཕབ་ཅིང་འཁོད་པ་ནི།
དཔེར་ན་སྔ་དྲོའི་ཐུགས་དམ་གྲུབ་ནས་ཉི་གཟིགས་སོགས་སུ་ཅུང་ཟད་བཞུགས་པའི་ཚེ་འབྲས་སོགས་འབྲུའི་རིགས་ཕྱག་ཏུ་བསྣམས་ཏེ་བསྟན་པ་ནི་བྱིའུ་མཆིལ་པ་དག་ཀྱང་ཐེ་ཚོམ་མེད་པར་ཕྱག་མཐིལ་དུ་བབས་ཏེ་ལོངས་སྤྱོད་པ་སོགས་བྱང་ཆུབ་ཀྱི་སེམས་འབྱོངས་པའི་རྟགས་ངོ་མཚར་བ་མངའ་བ་དང༌།
མགོན་པོ་བྱམས་པས། སྙིང་རྗེས་ཟིན་པའི་བརྩེ་ལྡན་རྣམས། །ཞི་ལའང་ཡིད་ནི་མི་གནས་ན། །འཇིག་རྟེན་བདེ་དང་རང་སྲོག་ལ། །ཆགས་པར་འགྱུར་བ་སྨོས་ཅི་དགོས། །ཞེས་གསུངས་པ་ལྟར་རང་ཉིད་ཀྱི་བཞེད་དོན་ལ་ཅུང་ཟད་ཙམ་ཡང་ལྟོས་པ་མེད་པར་མཛད་པ་ཐམས་ཅད་དངོས་དང་བརྒྱུད་པའི་

སྒོ་ནས་སེམས་ཅན་ལ་ཕན་བདེ་འབྱུང་བའི་ཐབས་འབའ་ཞིག་ཏུ་སྤྱད་པ་དང༌། མི་སྲུན་པའི་སྐྱེ་བོ་ངན་པ་ཁ་ཅིག་གིས་སྐུར་པ་འདེབས་པ་དང༌། ལོག་སྒྲུབ་རྩོམ་པ་སོགས་ཇི་ལྟར་བགྱིས་ཀྱང་སེམས་ཅན་གྱི་རང་བཞིན་དུ་དགོངས་པས་ལྷག་པར་ཐུགས་རྗེ་ཆེན་པོ་བསྐྱེད་དེ།
དེ་དག་ལ་གནོད་འགལ་དུ་གྱུར་པའི་ལས་ཕྲ་མོ་ཙམ་ཡང་མཛད་པ་མི་སྲིད་པའི་སྟེང་དུ་སླར་ཡང་ཕན་པ་ཁོ་ན་ལྷུར་མཛད་པ་སྟེ། བཀའ་ལས་ཀྱང༌། བྱང་ཆུབ་སེམས་ཀྱི་ཆེ་བ་ལ་ལྟོས་དང༌།
འདི་ལྟར། འཇིགས་རྟེན་ཕྱི་མ་ཕན་ཆད་ཀྱི་དོན་ལྟ་ཞོག །ཚེ་འདིའི་བྱ་བ་ཕྲ་མོ་ཙམ་ཡང་གཞན་དོན་གཙོ་བོར་བྱས་ཏེ་སྒྲུབ་ན་འབད་མེད་དུ་འགྲུབ་པར་འགྱུར་གྱི། རང་དོན་ཁོ་ན་ལ་ཆེད་དུ་དམིགས་ཏེ་བསྒྲུབས་པས་ནི་ཅིའང་འགྲུབ་པར་མི་སྲིད་པ་ཀུན་གྱིས་མངོན་སུམ་དུ་མཐོང་བ་འདི་ཡིན།
དེས་ན་འཇིག་རྟེན་གྱི་ཁམས་ན་སེམས་ཅན་གྱི་རིགས་དང་རང་བཞིན་ཐ་དད་པ་མང་པོ་ཡོད་པས།
འགའ་ཞིག་ལོག་སྒྲུབ་ཀྱི་སྒོ་ནས་གནོད་པ་བྱེད་པ་བྱུང་ཡང་དེ་དག་ལ་ཞེ་སྡང་གི་སྒོ་ནས་གནོད་འཚེའི་སེམས་དང༌། རང་དོན་ཡིད་བྱེད་ཀྱི་བསམ་སྦྱོར་ཐམས་ཅད་སྤངས་ཏེ། སྒོ་གསུམ་གྱི་བྱ་བ་ཐམས་ཅད་གཞན་གྱི་དོན་དུ་ཅི་འགྱུར་གྱི་ཐབས་ལ་འབད་པར་གྱིས་ཤིག་དང༌།
འདི་ཕྱི་ཐམས་ཅད་དུ་ལེགས་པར་འོང་ངོ་ཞེས་ནན་ཏན་དུ་སྩལ་བ་དང༌། དེར་ཡང་མ་ཟད་ཐོས་བསམ་སྒོམ་གསུམ་སོགས་དགེ་བའི་བྱ་བ་ཕྲན་བུ་ཙམ་སྒྲུབ་ནའང་བསྟན་པ་དང་སེམས་ཅན་ལ་སྨན་པའི་ཆེད་དུ་བགྱིད་དགོས་པ་ཡིན།
ཁྱོད་ཀྱིས་ཀྱང་ཆོས་ཚིག་འབྲུ་རེ་གཉིས་ཙམ་གྱི་དོན་ཤེས་པ་འདྲ་སྲིད་ནའང་གཞན་ལ་བསམ་པ་རྣམ་པར་དག་པའི་སྒོ་ནས་བསླབས་ན་ཕ་རོལ་པོ་ལ་ཕན་ཐོགས་པ་དང༌།
རང་ཉིད་ཀྱིས་ཤེས་པ་འང་དོན་ཡོད་པ་ཡིན་པས་ཅིས་ཀྱང་སློབས་ཤིག་ཅེས་བདག་ཉིད་ལ་རྡོ་རྗེའི་བཀའ་ལུང་ལྷའི་བདུད་རྩིའི་ལྟ་བུས་ཡང་ནས་ཡང་དུ་དབང་

བསྐུར་བར་མཛད་པས་མཚོན། མདོར་ན། གང་གི་ཐེག་མཆོག་དམ་པ་འདི་མཛེས་པའི། །བློ་གྲོས་ཆེན་པོ་རྣམས་ཀྱི་རྒྱན་བཞི་སྟེ། །ཚུལ་ཁྲིམས་ཏིང་འཛིན་དེ་བཞིན་ཤེས་རབ་དོན། །ཤིན་ཏུ་རྣམ་པར་ངེས་དང་དེ་བཞིན་གཟུངས༌།
།ཞེས་སོགས་གསུངས་པ་ལྟ་བུའི་བྱང་ཆུབ་སེམས་དཔའི་རྒྱན་རྣམ་པ་བཞི། སྣང་བ་རྣམ་པ་བརྒྱད། སྙིང་རྗེ་ཆེན་པོ་བཅུ་དྲུག །ཕྲིན་ལས་སུམ་ཅུ་རྩ་གཉིས་ལ་སོགས་པས་མཚོན་ཚུལ་ཁྲིམས་གསུམ་གྱིས་བསྡུས་པའི་བྱང་ཆུབ་སེམས་དཔའི་སྤྱོད་པ་རྒྱ་མཚོ་ལྟ་བུ་ལ་ཚུལ་བཞིན་དུ་བསླབས་པའི་སྒོ་ནས་སེམས་ཅན་ཐམས་ཅད་གནས་སྐབས་དང་མཐར་ཐུག་གི་ཕན་བདེ་བླ་ན་མེད་པ་ལ་དགོད་པའི་ཐབས་ཀྱི་རིམ་པ་སྣ་ཚོགས་པ་ཞིག་ལ་ཕྱག་ལེན་དུ་མཛད་པ་ཡིན་ཏེ།
སློབ་དཔོན་མ་ཏི་ཙི་ཏྲས། འཁོར་བ་མི་བཟད་གཏིང་ནས་ནི། །འགྲོ་བ་ཉོན་མོངས་དྲང་སླད་དུ། །ཁྱོད་ཀྱིས་གང་ཞིག་མ་བཙལ་བའི། །ཐབས་དང་སྤྱོད་པ་དེ་མ་མཆིས།
།ཞེས་ཇི་སྐད་གསུངས་པ་ལྟ་བུའོ། །ཁྱད་པར་དུའང་ཕྱི་ནང་གསང་བའི་དེ་ཁོ་ན་ཉིད་བཅུ་ལ་སོགས་པ་རྒྱུད་སྡེ་རིན་པོ་ཆེ་རྣམས་ནས་ཇི་སྐད་གསུངས་པའི་མཚན་ཉིད་ཐམས་ཅད་ཡོངས་སུ་རྫོགས་པ་རིགས་ཐམས་ཅད་ཀྱི་བདག་པོ་རྡོ་རྗཻ་འཆང་བྱམས་པ་ཀུན་དགའ་བསྟན་འཛིན་གྱི་ཞལ་སྔ་ནས་ཐབས་དང་ཤེས་རབ་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་དགེས་པ་རྡོ་རྗེ་རྩ་བཤད་ཀྱི་རྒྱུད་རྣམས་ནས་གསུངས་པའི་བཅོམ་ལྡན་འདས་སྙིང་པོ་ཀྱེ་རྡོ་རྗེ་ལྷ་དགུའི་རྡུལ་ཚོན་གྱི་དཀྱིལ་འཁོར་ཆེན་པོར་རྡོ་རྗེ་ཐེག་པའི་ལམ་གྱི་རྩ་བ་སྨིན་བྱེད་དབང་གི་ཆུ་བོ་མ་ནུབ་པ་ལེགས་པར་གསན་ཏེ།
ཕུང་ཁམས་སྐྱེ་མཆེད་གདན་གསུམ་ལྷའི་རང་བཞིན་དུ་བྱིན་གྱིས་བརླབས་པ་ལ་བརྟེན་ནས་དབང་ལས་བྱུང་བའི་ཡེ་ཤེས་བརྗོད་བྲལ་ལྷན་ཅིག་སྐྱེས་པ་དོན་གྱི་སྡོམ་པ་ཐོབ་པར་མཛད་ཅིང༌།
དེ་ནས་

བརྩམས་ཏེ་བསྲུང་བྱ་རྩ་བ་དང་ཡན་ལག་གི་དམ་ཚིག་ཉི་ཤུ་རྩ་གཉིས་གཙོ་བོར་གྱུར་པའི་དབང་བཞི་པོ་རེ་རེ་ལའང་མཉམ་གཞག །རྗེས་ཐོབ། བཟའ་བ། བསྲུང་བ། མི་འབྲལ་བའི་དམ་ཚིག་སྟེ་ལྔ་ལྔ་ཡོད་པ་རྣམས་ཕྲ་མོ་ཙམ་ཡང་ཉམས་པའི་གོ་སྐབས་མེད་པར་ཚུལ་བཞིན་དུ་སྲུང་བ་དང༌།
དེར་མ་ཟད་གསང་བ་འདུས་པ་དང༌། འཁོར་ལོ་བདེ་མཆོག་དང༌། དུས་ཀྱི་འཁོར་ལོ་ལ་སོགས་པ་རྒྱུད་སྡེ་གོང་འོག་གི་དབང་བསྐུར་མི་འདྲ་བ་མཐའ་ཡས་པ་ཞིག་གསན་ཏེ།
རྒྱུད་སྡེ་དེ་རྣམས་ལས་གསུངས་པའི་དམ་ཚིག་དང་སྡོམ་པ་རྣམས་ཀྱང་སྲུང་སྡོམ་གྱི་རྭ་བ་ལས་ནམ་ཡང་མི་འདའ་བར་མཛད་པ་ཡིན་ལ། ཁྱད་པར་དུའང་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་དྲུང་ནས་བླ་མ་རིན་འབྱུང་གི་བྱིན་རླབས་གསན་སྐབས་རྗེ་དེ་ཉིད་བཅོམ་ལྡན་འདས་རིན་ཆེན་འབྱུང་ལྡན་དངོས་སུ་གཟིགས་པས་མཚོན་བཀའ་ཆོས་གསན་པའི་བླ་མ་རྣམས་ལ་སངས་རྒྱས་དངོས་ཀྱི་འདུ་ཤེས་དང་དུས་ཐམས་ཅད་དུ་མི་འབྲལ་བའི་སྒོ་ནས་ཕྱག་འཚལ་བ་དང༌།
མཆོད་ཅིང་བསྙེན་བཀུར་བ་སོགས་རྡོ་རྗེ་ཐེག་པའི་དམ་ཚིག་གི་གཙོ་བོ་དངོས་པོ་ཐམས་ཅད་ཀྱིས་བླ་མ་རྡོ་རྗེ་སློབ་དཔོན་ཡོངས་སུ་མཉེས་པར་མཛད་པ་ཁོ་ན་ལས་མི་མཉེས་པ་སྐད་ཅིག་ཀྱང་མི་མཛད་པ་དང༌།
ཇི་ལྟར་སྩལ་བའི་བཀའ་ལས་ཅུང་ཟད་ཀྱང་མི་འདའ་བར་བཞེད་དོན་མཐའ་དག་ཚུལ་བཞིན་དུ་སྒྲུབ་པ་དང༌། ཐུགས་དད་པ་དང་གུས་པ་དྲག་པོའི་ཉིན་མཚན་དུས་དྲུག་ཏུ་གསོལ་བ་འདེབས་པ་ལ་རྩེ་གཅིག་ཏུ་བརྩོན་པར་མཛད་པ་ཡིན་ནོ།
།དེ་ལྟར་སྡོམ་པ་གསུམ་གྱིས་ཐུགས་རྒྱུད་ཡོངས་སུ་གཏམས་པའི་སྒོ་ནས་ཚུལ་ཁྲིམས་ཀྱི་ཕུང་པོ་དང༌། དམ་ཚིག་དང་སྡོམ་པའི་ཚོགས་ལ་སྲུང་སྡོམ་ཚུལ་བཞིན་དུ་མཛད་པའོ།
།ངན་འགྲོས་བསྙེངས་སླད་མ་ལགས་ལ། །བཞེད་པའི་འགྲོ་བའང་སྒྲུབ་མ་

ལགས། །དགོངས་པ་དག་པ་འབའ་ཞིག་གིས། །ཁྱོད་ཀྱི་ཚུལ་ཁྲིམས་གོམས་པར་མཛད། །ཅེས་གསུངས་པ་ལྟར་བློ་དང་ལྡན་པ་གང་ཞིག་རྣམ་པར་ཐམས་ཅད་མཁྱེན་པའི་གྲོང་ཁྱེར་དུ་འཇུག་པར་འདོད་པ་དག་ལ་ཐོག་མ་ཉིད་དུ་མེད་དུ་མི་རུང་བའི་གཞི་ཆེན་པོ་ནི་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་ཉིད་ཡིན་ནོ་ཞེས་བསྟན་པའི་སྒོ་ནས་རྣམ་པར་དག་པའི་ལམ་གྱི་རིམ་པ་འདི་ཉིད་ཁོ་ན་ལ་དགོད་པར་བཞེད་དེ།
རྨད་དུ་བྱུང་བའི་ཐབས་མཁས་དང་ཐུགས་རྗེ་ཆེན་པོའི་མཛད་པ་བླ་ན་མེད་པས་རྣམ་པར་འཕྲུལ་པའི་ཚུལ་འདི་ལྟ་བུ་བསྟན་པར་མཛད་པ་ཡིན་ནོ།
།ཞེས་ཤེས་པར་བྱའོ། །འདོད་པའི་ཡོན་ཏན་མི་ཟད་དུག་གིས་ནི། །སྐྱེ་རྒུ་འདི་དག་ཇི་ལྟར་བརླགས་གཟིགས་ནས།
།ཁྱེད་ཀྱི་ཁྱིམ་ནས་བྱུང་བའི་ཐབས་མཁས་འདིས། །འགྲོ་ལ་ཐར་པའི་སྒོ་གླེགས་དང་པོ་ཕྱེས། །ཐུགས་ལ་སྙིང་རྗེའི་རྒྱན་ལྡན་གཞོན་ནུ་དེས། །རྣམ་གསུམ་ངུར་སྨྲིག་གོས་བཟང་འཛིན་ཙམ་ནས།
།གྲགས་པའི་རྒྱལ་མཚན་སྟོང་གིས་འཇིག་རྟེན་འདིར། །མཛེས་པ་ཐོབ་པའི་རྣམ་འཕྲུལ་ཅི་ཡང་བྱུང༌། །ཡོན་ཏན་དཀྱིལ་འཁོར་རྫོགས་པའི་ཟླ་བ་དེས། །བྱངཆུབ་ཐུགས་བསྐྱེད་བཞེས་ཚེ་རྒྱལ་བ་རྣམས།
།དགྱེས་ལྡན་བདུད་རྩིས་བྲན་པའི་ཐུགས་ཀྱིས་ནི། །ས་གསུམ་འགྲོ་འདི་མགོན་དང་བཅས་པར་དགོངས། །རིགས་ཅན་གསུམ་གྱི་ཇི་སྙེད་བསླབ་པ་ཀུན། །གསང་ཆེན་སྡོམ་པའི་གསེར་དུ་བསྒྱུར་བ་ཡི། །རྣམ་འཕྲུལ་ཟབ་མོ་གང་གིས་ས་སྟེང་འདི།
།རིག་པ་འཛིན་པའི་གྲོང་ཁྱེར་མཆོག་ཏུ་བསྒྱུར། །སྙིང་སྟོབས་བདུད་རྩིའི་རྒྱ་མཚོ་དེ་ཡི་བཞིན། །བལྟ་བར་མ་བཟོད་སྡོམ་པའི་མི་མཐུན་ཕྱོགས། །ཕྲག་དོག་རླུང་གིས་སྲིད་པའི་མཐའ་ལས་ཀྱང༌།
།རིང་པོའི་ལམ་དུ་ཡུད་ཀྱིས་སོང་བ་བཞིན། །ཞེས་ཁམས་

གསུམ་ཆོས་ཀྱི་རྒྱལ་པོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམ་པར་གཡོ་བ་ལས། སྡོམ་པ་གསུམ་གྱི་བདུད་རྩི་གསོལ་བའི་སྐབས་ཏེ་གཉིས་པའོ།།
།། ༈ དེ་ལྟར་སྡོམ་པ་གསུམ་གྱི་བདུད་རྩིས་ཐུགས་རྒྱུད་ཡོངས་སུ་གཏམས་ནས་འདི་སྙམ་དུ་དགོངས་ཏེ། སངས་རྒྱས་ཀྱི་བསྟན་པ་ལ་ཞུགས་པ་ཡོངས་སུ་རྫོགས་པ་རྣམས་ཀྱི་ལས་སུ་བྱ་བ་ནི་ཀློག་པ་ཐོས་བསམ་དང༌།
སྒྲུབ་པ་བསམ་གཏན་གྱི་རིམ་པ་ལ་རྩེ་གཅིག་ཏུ་བརྩོན་པའི་སྒོ་ནས་ལུང་སྡེ་སྣོད་གསུམ་དང༌། མངོན་རྟོགས་བསླབ་པ་གསུམ་གྱིས་རྒྱུད་ཕྱུག་པར་བྱེད་པ་ཉིད་ཡིན་ལ།
དེའང་འཁོར་བའི་རྩ་བ་མ་རིག་པའི་མུན་པ་དྲུང་ནས་འབྱིན་པ་ལ་གཉེན་པོ་བདག་མེད་རྟོགས་པའི་ཤེས་རབ་ཁྱད་པར་ཅན་བསྐྱེད་དགོས་ཤིང༌། དེའི་རྒྱུའང་ཐོས་པ་ལས་འབད་པ་ཉིད་ཡིན་ཏེ།
མགོན་པོ་བྱམས་པས། ཤེས་རབ་ལས་གཞན་དེ་དག་ནི། །སྤོང་རྒྱུ་གཞན་མེད་དེ་ཡི་ཕྱིར། །ཤེས་རབ་མཆོག་ཡིན་དེའི་གཞི་ནི། །ཐོས་པ་དེ་ཕྱིར་ཐོས་པ་མཆོག །ཅེས་དང༌། སྐྱེས་རབས་ལས་ཀྱང༌། ཐོས་པ་གཏི་མུག་མུན་སེལ་སྒྲོན་མེ་ཡིན།
།རྐུན་པོ་ལ་སོགས་མི་འཁྱེར་ནོར་གྱི་མཆོག །ཀུན་ཏུ་རྨོངས་པའི་དགྲ་འཇོམས་མཚོན་ཆ་ཡིན། །ཐབས་ཚུལ་མན་ངག་སྟོན་པས་གྲོགས་ཀྱི་མཆོག །ཕོངས་པར་གྱུར་ཀྱང་མི་འགྱུར་མཛའ་བོ་ཡིན།
།གནོད་པ་མེད་པས་མྱ་ངན་ནད་ཀྱི་སྨན། །ཉེས་པ་ཆེན་པོ་ཡི་ནི་དུག་འཇོམས་པ། །གྲགས་དང་དཔལ་དང་གཏེར་གྱི་མཆོག་ཀྱང་ཡིན། །ཞེས་སོགས་བཀའ་དང་བསྟན་བཅོས་རྣམས་ནས་ལན་ཅིག་མ་ཡིན་པར་ཡང་ནས་ཡང་དུ་གསུངས་པ་ལྟར་རོ།
།དེ་བས་ན་ཐོག་མ་ཉིད་དུ་འབད་པར་བྱ་བ་ནི་ཐོས་པ་ཁོ་ན་ཡིན་པས་བདག་གིས་ཀྱང་ཇེ་དང་པོར་རང་ཉིད་ཐོས་པ་ལ་འཇུག་

པའི་ཐབས་ཀྱི་རིམ་པས་སྐྱེས་བུ་བློ་གྲོས་དང་ལྡན་པ་དག་ཐར་པའི་ཐེམ་སྐས་མཆོག་ལ་རིམ་གྱིས་འཛེགས་པའི་ཐབས་ཚུལ་ཟབ་མོ་འདི་ལྟ་བུ་ལ་དགོད་པར་བྱའོ་སྙམ་དུ་དགོངས་ཏེ། ཐོག་མར་གོང་དུ་བཤད་པ་ལྟར་ཡོངས་རྫོགས་དགེ་བསྙེན་གྱི་སྡོམ་པ་བཞེས་མ་ཐག་ཡི་གེའི་ཕྱི་མོ་ནས་བརྩམས་ཏེ་རྒྱུད་ཆུང་བཞི་ཡོངས་སུ་རྫོགས་པ་ཐུགས་ལ་བཟུང་བའི་བར་དང༌།
དེ་ནས་དགུང་ལོ་བཅུ་གཉིས་པའི་སྐབས་ཚིགས་སྔ་མ་དགེ་ཚུལ་གྱི་སྡོམ་པ་གསན་པའི་རྗེས་སུ་མཁན་ཆེན་རྡོ་རྗེ་འཆང་མཆེད་ཞལ་གྱི་དགོངས་པ་ལྟར་ཁྲ་ལེ་བ་ཆོས་རྗེ་དགེ་ལེགས་རྒྱ་མཚོ་སློབ་དཔོན་དུ་བཞེས་ཏེ་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་སྣང་གསུམ་རྒྱུད་གསུམ་ཐུགས་ལ་བཟུང་ཞིང་བླ་བྲང་དུ་རྒྱུག་འབུལ་བར་མཛད།
ལྷག་པར་དགུང་གྲངས་བཅུ་གཉིས་པ་དང་བཅོ་ལྔ་སོན་པའི་སྐབས་སོགས་སུ། ཁམས་གསུམ་འཁོར་བ་འདི་ནི་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ལས་མ་འདས་པར་འདུག
།ད་ལྟའི་གནས་ལུས་ལོངས་སྤྱོད་ཕུན་སུམ་ཚོགས་པ་འདི་རྣམས་ཀྱང་མི་རྟག་ཅིང་མི་བརྟན་ལ་སྒྱུ་མའམ་སྨིག་རྒྱུའི་ཚོགས་དང་མཚུངས་པར་བྱིས་པ་འབྲིད་པའི་ཆོས་ཉིད་ཅན་དུ་ཟད་ལ།
སྙིགས་མའི་དུས་ཀྱི་སྐྱེ་བོ་ངན་པ་རྣམས་ཀྱི་ངོ་སྲུང་ཇི་ལྟར་བགྱིས་ཀྱང་མགུ་བའི་དུས་མེད་པར་སླར་ལོག་སྒྲུབ་འབའ་ཞིག་སྟེ། རྒྱལ་བའི་སྲས་པོ་ཞི་བ་ལྷས། སྐད་ཅིག་གཅིག་གིས་མཛའ་གྱུར་ལ།
།ཡུད་ཙམ་གྱིས་ནི་དགྲར་ཡང་འགྱུར། །དགའ་བའི་གནས་ལ་ཁྲོ་བྱེད་པས། །སོ་སོའི་སྐྱེ་བོ་མགུ་བར་དཀའ། །ཞེས་དང༌། དེས་ཀྱང་བདག་དོན་མ་བྱས་ལ། །བདག་ཀྱང་དེ་དོན་མི་འགྱུར་བས། །བྱིས་ལས་ཐག་རིང་བྱོལ་བར་བྱ།
།ཞེས་སོགས་མཐའ་ཡས་པ་གསུངས་སོ། །དེས་ན་འཇིག་རྟེན་འདིར་སྣང་གི་གཡེང་བ་ཐམས་ཅད་དུག་ཅན་གྱི་ཟས་ལྟར་རྒྱང་རིང་དུ་སྤངས་ཏེ།

རི་ཁྲོད་དབེན་པ་རྣམས་སུ་སྒྲུབ་པའི་རྒྱལ་མཚན་རྩེ་གཅིག་ཏུ་འཛིན་པ་ཞིག་ནམ་འོངས་ན་སྙམ་དུ་ཅིས་ཀྱང་དགོས་མེད་ཀྱི་ངེས་འབྱུང་དྲག་པོ་བསྟར་ཆགས་སུ་ཐུགས་རྒྱུད་ལ་འཁྲུངས་པའི་རྐྱེན་གྱིས་དགུང་གྲངས་བཅུ་དྲུག་པ་དང་བཅུ་བདུན་པའི་ཁོངས་སུ་རྗེ་བཙུན་འཇམ་དབྱངས་དཀར་པོ་དང༌།
ཀུན་རིག །འབྱུང་འདུལ། སེང་གདོང་མ། དབྱངས་ཅན་མ་དཀར་དམར་སོགས་ཀྱི་གཅད་རྒྱ་ཁོ་ན་ལ་བཞུགས་ཏེ། སྟོང་གསལ་ནམ་མཁའ་ལྟ་བུའི་ཏིང་ངེ་འཛིན་ཁོ་ནས་ཉིན་མཚན་ཁོར་ཡུག་ཏུ་འདའ་བར་མཛད་ལ།
ཁྱད་པར་དགུང་ལོ་བཅོ་བརྒྱད་བཞེས་པའི་སྐབས་སུ་ཁུ་བོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་དྲུང་དུ། བདག་ཚེ་འདིར་སྣང་གི་དཔལ་འབྱོར་དང་གཡེང་བ་མཐའ་དག་སྤངས་ཏེ་མི་མེད་ཀྱི་ལུང་སྟོང་རྣམས་སུ་ཚེ་དང་སྒྲུབ་པ་སྙོམས་པ་ཞིག་བྱ་ཆོག་པའི་དགོངས་ཁྲོལ་མཛད་ཐུབ་པ་མཁྱེན་ཞེས་གསོལ་བ་ཡང་ནས་ཡང་དུ་བཏབ་ཀྱང༌།
མཁན་ཆེན་རྡོ་རྗེ་འཆང་དེ་ཉིད་ཀྱིས་ཤེས་བྱ་ཐམས་ཅད་ལ་ཐོགས་པ་མེད་པའི་ཡེ་ཤེས་ཀྱི་སྤྱན་གྱིས་རྗེ་འདི་རི་ཁྲོད་དབེན་པ་རྣམས་སུ་བཞུགས་ཏེ་ཐུགས་དམ་ཉམས་བཞེས་ཀྱི་རིགས་ལ་གཙོ་བོར་མཛད་ན་རིམ་པ་གཉིས་ཀྱི་ཏིང་ངེ་འཛིན་མཐར་ཕྱིན་ཏེ་རང་གཞན་གྱི་དོན་རླབས་པོ་ཆེ་འགྲུབ་པ་སོགས་ལེགས་ཚོགས་ཤིན་ཏུ་ཆེ་མོད།
དེ་ལས་ཀྱང་ཆོས་གྲྭ་ཆེན་པོ་འདིར་བཞུགས་ནས་ཐོས་བསམ་ལ་འབད་རྩོལ་མཛད་ཚེ་མ་འོངས་པ་ན་འཆད་རྩོད་རྩོམ་གསུམ་གྱི་སྒོ་ནས་སྤྱི་དང་བྱེ་བྲག་གི་བསྟན་པ་རིན་པོ་ཆེ་ཉི་མ་ཤར་བ་བཞིན་གསལ་བར་མཛད་པ་མངོན་སུམ་དུ་གཟིགས་ཏེ།
ཇི་ཙམ་ནན་ཏན་དུ་ཞུས་ཀྱང་བཀས་མ་གྲོལ་བར་སླར་ཡང་ཐོས་བསམ་ཐུགས་བརྩོན་དྲག་པོས་བསྟན་པ་རིན་པོ་ཆེ་སྐྱོང་དགོས་ཚུལ་གྱི་བཀའ་ལུང་འབའ་ཞིག་སྩལ་བ་དང༌།
དེའི་ནང་ནས་ཀྱང་བླ་མ་གོང་མའི་ཕྱག་སྲོལ་ལྟར་ཀུན་ཏུ་དགོས་པའི་གཞུང་བདུན་པོ་ཐུགས་ལ་འཛིན་དགོས་པའི་བཀའ་ནན་བཟློག་ཏུ་

མེད་པ་ཕེབ། དེའི་སྟོབས་ཀྱིས་རྗེ་འདིས་ཀྱང་ད་ནི་དངོས་གྲུབ་ཀྱི་རྩ་བ་རྗེ་བཙུན་བླ་མ་དམ་པའི་བཀས་མ་གྲོལ་བས་རི་ཁྲོད་དུ་ཕེབ་པ་སོགས་ནི་ཆ་མ་ཡིན་ལ། ཇི་ལྟར་སྩལ་བའི་ཐུགས་བཞེད་མ་ལུས་པ་ཚུལ་བཞིན་དུ་སྒྲུབ་པ་ནི་བྱིན་རླབས་ཀྱི་སྒོ་བརྒྱ་དབྱེ་བའི་ཐབས་ཀྱི་གཙོ་བོ་ཉིད་དུ་ངེས་པས་དེ་ཁོ་ན་ལ་ཆིག་དྲིལ་དུ་འབད་པར་བགྱིའོ་སྙམ་དུ་དགོངས་ཏེ།
ཇི་སྐད་དུ། རྗེ་བཙུན་རིན་པོ་ཆེས་མཛད་པའི་རྣམ་འགྲེལ་དག་ལྡན་མ་ལས།
རྒྱུད་སྡེའི་དུམ་བུ་རྣམ་གཞག་མངོན་རྟོགས་དང༌། །སྟོང་ཐུན་གཉིས་ཀྱི་དོན་བསྡུས་བསྟོད་པ་གཉིས། །བདག་མེད་བསྟོད་པའི་རྣམ་འགྲེལ་དང་བཅས་པ། །ཀུན་ཏུ་དགོས་པའི་གཞུང་བདུན་འཐོར་མི་བྱ།
།ཞེས་གསུངས་པར་ལྟར་གྱི་རྗེ་ས་སྐྱ་པ་ཆེན་པོས་མཛད་པའི་རྒྱུད་སྡེའི་དུམ་བུ་བརྒྱ་བཅུ་གསུམ་༡༽པ། སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་རྒྱུད་སྡེ་སྤྱིའི་རྣམ་གཞག༢༽
།རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་རྒྱུད་ཀྱི་མངོན་པར་རྟོགས་པ་རིན་པོ་ཆེའི་ལྗོན་༣༽ཤིང༌། རྗེ་བཙུན་རིན་པོ་ཆེས་མཛད་པའི་སྟོང་ཐུན་ས་གཅད༤༽། དེས་མཛད་པའི་རྗེ་བཙུན་ཡབ་ཀྱི་བསྟོད་པ་དཎྜ་ཀ་༥༽དང༌།
ཡུམ་གྱི་བསྟོད་པ་རིན་པོ་ཆེའི་ཕྲེང་བ༦༽། འཇམ་མགོན་ས་སྐྱ་པཎྜི་ཏས་མཛད་པའི་བདག་མེད་བསྟོད་པའི་རྣམ་འགྲེལ་༧༽ཏེ་ཀུན་ཏུ་དགོས་པའི་གཞུང་བདུན་ཐུགས་འཛིན་མཛད་དེ།
དེའང་རྗེ་རིན་པོ་ཆེ་འདི་ཉིད་ངེས་པའི་དོན་དུ་རྣམ་པ་ཐམས་ཅད་མངོན་སུམ་དུ་མཁྱེན་པ་ལ་ཐོགས་པ་མི་མངའ་བ་རྒྱལ་བ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཆེན་པོའི་རང་བཞིན་རྗེ་བཙུན་འཇམ་པའི་དབྱངས་ཀྱི་ངོ་བོར་བཞུགས་པས།
འདི་ཙམ་ལ་མཁྱེན་རབ་ཆེ་ཆུང་གི་སྨྲ་བརྗོད་བྱེད་པ་ནི་ནམ་མཁའ་འདོམ་གྱིས་འཇལ་བ་ལྟར་བྱིས་པ་རང་གི་དེ་ཉིད་སྟོན་པར་ཟད་མོད། འོན་ཏེ་ཕལ་པ་རྣམས་ཀྱི་རྒྱུད་ཚོད་ལ་དཔག་པའི་རྣམ་འཕྲུལ་ཕྲ་མོ་

ཙམ་སྟོན་པར་མཛད་པ་ལའང་སྔ་དྲོ་རེར་ཤོག་ལྡེབ་མདའ་ཚད་མ་བཅུ་རེ་ཙམ་བསྟར་ཆགས་སུ་ཐུགས་ལ་ཆུད་པའི་ཚུལ་མཛད་པ་ནི་བདག་ཉིད་ཀྱིས་དངོས་སུ་མྱོང་བས་གྲུབ་པ་ཡིན་ནོ། །དེ་ལྟར་ཐུགས་འཛིན་མཛད་པའི་ཚེའང་སྐབས་སྐབས་སུ་དབང་ལུང་འདྲ་གསན་པ་དང༌།
གསུང་རྩོམ་ཕྲན་བུ་འདྲའང་མཛད་པ་སོགས་དེ་ཁོ་ན་ལ་ཆིག་དྲིལ་དུ་མ་བྱུང་བ་བཅས་གང་ལྟར་ཡང་ཟླ་བ་བཅུའི་ཁོངས་སུ་ཡོངས་སུ་རྫོགས་པར་གྲུབ་སྟེ་བླ་བྲང་དུ་རྒྱུག་འབུལ་བར་མཛད།
དེ་ཙམ་ན་སྔར་དང་མི་འདྲ་བའི་མཁྱེན་རབ་ཀྱི་ཀློང་ཆེན་པོ་བརྡོལ་བ་ལྟ་བུས་སྔོན་ཆད་རིགས་པའི་ལམ་དུ་ངལ་བ་བརྒྱ་ཕྲག་གི་ཁུར་ཁྱེར་བའི་རྟོག་གེ་བ་རྒན་པོ་མང་དུ་ཐོས་པར་རློམ་པ་རྣམས་ཀྱིས་ཀྱང་ཇི་ལྟ་བར་གཏིང་མཐའ་དཔོག་པར་མི་ནུས་པའི་གཞུང་ལུགས་ཆེན་པོ་དག་གི་དཀའ་བའི་གནས་ཕལ་ཆེར་འབད་མེད་དུ་མཁྱེན་པས་མཁས་ཤིང་མཁས་པར་གྲགས་པ་ཕལ་མོ་ཆེའི་ཡིད་ཡོངས་སུ་འཕྲོགས་པར་གྱུར་ཏེ།
བཀའ་ལས་ཀྱང་དེང་སྐབས་སྔར་མ་གོ་བའི་གཞུང་ལུགས་རྒྱ་ཆེན་པོ་དག་གི་དཀའ་བའི་གནས་འགའ་ཞིག་འབད་མི་དགོས་པར་རང་བྱུང་དུ་རྟོགས་པ་ཞིག་བྱུང་སྟེ། གཞུང་བདུན་འདི་ཉིད་མཐར་ཕྱིན་པར་རྒྱུག་འབུལ་གྲུབ་པ་སོགས་རྩ་བའི་བླ་མ་མཁན་ཆེན་རྡོ་རྗེ་འཆང་དེ་ཉིད་ཀྱི་བཀའ་མ་བཅགས་པར་དགོངས་དོན་ཚུལ་བཞིན་དུ་བསྒྲུབ་པ་འདིས་རྒྱུད་ལ་བྱིན་རླབས་ཅུང་ཟད་འཇུག་པའི་རྟགས་ཡིན་པ་འདྲ་ཞེས་བཀའ་སྩལ་ཏོ།
།དེ་ནས་དགུང་གྲངས་བཅུ་དགུ་པའི་མཇུག་ནས་བཟུང་ཉི་ཤུ་པའི་ནང་བར་གནས་ལྔ་རིགས་པའི་མཁས་པ་ཆེན་པོ་འཇམ་པའི་དབྱངས་ངག་དབང་ལེགས་གྲུབ་བམ། མཚན་གཞན་ངག་དབང་བློ་གྲོས་གཞན་ཕན་མཐའ་ཡས་པའི་འོད་ཟེར་དུ་གྲགས་པའི་ཞལ་སྔ་ནས་སྒྲའི་བསྟན་བཅོས་ཀ་ལཱ་པའི་རི་མོ་ཡོངས་སུ་རྫོགས་པའི་བཀའ་ཁྲིད་ཞུས་ཏེ་དཔྱིས་ཕྱིན་པ་མཁྱེན་པར་མཛད་

པའི་མཚན་དུ་འཇམ་དཔལ་དགྱེས་པའི་བཤེས་གཉེན་གཙུག་ལག་སྨྲ་བའི་ཉི་མ་ཕྱོགས་ཐམས་ཅད་ལས་རྣམ་པར་རྒྱལ་བའི་སྡེ་ཞེས་གསོལ་བར་མཛད་དོ། །ཡང་ལོ་དེའི་མཇུག་ཏུ་བཅུ་ཕྲག་རིག་པའི་མ་ཧཱ་པཎྜི་ཏ་འཇམ་དབྱངས་མཁྱེན་བརྩེའི་དབང་པོའམ།
གཙུག་ལག་སྨྲ་བའི་ཉི་མ་ཕྱོགས་ཐམས་ཅད་ལས་རྣམ་པར་རྒྱལ་བའི་སྡེ་ཞེས་ཡོངས་སུ་གྲགས་པའི་ཞལ་སྔ་ནས་སློབ་དཔོན་ཆེན་པོ་ངཎྜཱི་ཞབས་ཀྱིས་མཛད་པའི་སྙན་ངག་གི་བསྟན་བཅོས་མེ་ལོང་བོད་མཁས་པའི་འགྲེལ་པའི་སྟེང་ནས་བཤད་ཁྲིད་ཞིབ་པར་གསན་ཞིང༌།
ལེའུ་གསུམ་གའི་དཔེར་བརྗོད་སྒྲ་དོན་གྱི་ཉམས་འགྱུར་ཕུན་སུམ་ཚོགས་པ་མཁས་པ་རྣམས་ཡིད་འཕྲོག་པར་བྱེད་པ་དང་བཅས་ཞག་ཉེར་ལྔའི་ཁོངས་སུ་གྲུབ་པར་མཛད།
དེར་མ་ཟད་སློབ་དཔོན་ཆེན་པོ་རིན་ཆེན་འབྱུང་གནས་ཞི་བའི་ཞབས་ཀྱིས་མཛད་པའི་སྡེབ་སྦྱོར་གྱི་བསྟན་བཅོས་རིན་ཆེན་འབྱུང་གནས་སོགས་ཕྱི་ནང་གི་རིག་པའི་གཞུང་མཐའ་ཡས་པ་རྣམས་ལ་གསན་སྦྱོང་ཚུལ་བཞིན་དུ་མཛད་དེ་བོད་དང་བོད་ཆེན་པོའི་ལྗོངས་ན་མཁས་དབང་སྨྲ་བའི་སེང་གེ་ཇི་སྙེད་བཞུགས་པ་དེ་ཐམས་ཅད་ཀྱི་གཙུག་ཏོར་གྱི་རྩེ་ན་ཞབས་སེན་པདྨ་དཀར་པོའི་ཕྲེང་བ་གསར་དུ་བཀོད་པའི་ཚུལ་བསྟན་པ་ན་རྗེ་བཙུན་འཇམ་པའི་དབྱངས་དེ་ཉིད་ཤིན་ཏུ་རྒྱས་པའི་ཞལ་གྱི་དཀྱིལ་འཁོར་ཟླ་བ་ཞུན་མའི་མདངས་ཀྱིས་བྱུགས་པ་ལྟ་བུས་མཛེས་པར་བཀླུབས་པ་དང་ཆབ་ཅིག་ལེགས་སོའི་མེ་ཏོག་ཆར་དུ་བསྙིལ་བའི་སྒོ་ནས་འཇམ་དཔལ་སྨྲ་བའི་སེང་གེ་མཚོ་བྱུང་དགའ་བའི་བཤེས་གཉེན་ཞེས་བྱ་བའི་མཚན་སྙན་གྱི་རོལ་མོ་ཕྱོགས་ཀྱི་ཁོར་ཡུག་ཀུན་ཏུ་བསྒྲགས་པར་མཛད་དོ།
།དགུང་གྲངས་ཉེར་གཅིག་ཏུ་སོན་པ་ན་གོང་དུ་བཤད་པ་ལྟར་བསྙེན་རྫོགས་ཀྱི་སྡོམ་པ་བཞེས་པའི་རྗེས་སུ་དཔལ་ཀྱེ་རྡོ་

རྗེའི་གཞིའི་བསྙེན་པ་བཅུ་ཆའི་སྦྱིན་སྲེག་དང་བཅས་པ་མཐར་ཕྱིན་པར་མཛད་པ་ཡིན་ཞིང༌། ལོ་དེའི་མཇུག་ནས་བཟུང་དགུང་གྲངས་ཉེར་གཉིས་པ་དང་ཉེར་གསུམ་པའི་ནང་ཀླུ་དང་ས་བདག་གི་གནོད་པ་ལྟ་བུས་ཞབས་ལ་བསྙུང་གཞི་ཤིན་ཏུ་ཡུན་རིང་བ་ཞིག་གིས་ཐེབས་པའི་ཚུལ་བསྟན་མོད།
བདག་ཅག་གི་འདྲེན་པ་དམ་པ་འདི་ནི་བསྐལ་པ་དཔག་ཏུ་མེད་པ་ནས་འཁོར་འདས་བདེ་སྡུག་བཟང་ངན་ལ་སོགས་པ་ཐམས་ཅད་ཆོས་དབྱིངས་མཉམ་པ་ཉིད་དུ་གཟིགས་པ་ཉིད་གོམས་པ་རབ་ཀྱི་མཐར་ཕྱིན་པའི་དབང་གིས་གནོད་པ་ལ་ཇི་མི་སྙམ་པའི་བཟོད་པ་ཆེན་པོ་དང་འབྲེལ་པར་བརྩོན་འགྲུས་ཀྱི་སྟོབས་ལྷག་པར་འབར་བས་མཁན་ཆེན་རྡོ་རྗེ་འཆང་མཆེད་ཞལ་སོགས་ཆོས་གྲྭ་འདི་ཉིད་ན་བཞུགས་པའི་བླ་མ་རྣམས་ལས་བཀའ་ཆོས་གསན་པ་དང༌།
དཔའ་ཞྭ་ལུ་རི་སྦུག་ཏུ་མཆོག་སྤྲུལ་རྡོ་རྗེ་འཆང་བློ་གསལ་བསྟན་སྐྱོང་གི་དྲུང་དུ་བསྙེན་ཏེ་དུས་ཀྱི་འཁོར་ལོའི་དབང་དང་སྦྱོར་དྲུག་གི་བཀའ་ཁྲིད་གསན་པ་དང༌།
མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་དང་ལྷན་ཅིག་འཇད་ཆབ་ཚན་དུ་ཕེབ་སྟེ་གངས་ཅན་དང༌། ཁྲོ་ཕུ། བོ་དོང་ལ་སོགས་པའི་དགོན་ཁག་བཅུ་སྐོར་ཙམ་གྱི་རྟེན་གསུམ་རྣམས་ལ་མཆོད་འབུལ་དང༌།
འདུས་པ་རྒྱ་མཚོར་མང་ཇ་འགྱེད་དང་བཅས་པ་ཟབ་རྒྱས་སུ་མཛད་པ་སོགས་དགེ་བའི་བྱ་བ་ལ་ལྷག་པར་བརྩོན་པར་མཛད་པས་རིམ་གྱིས་བར་ཆད་ཀྱི་གཡུལ་ལས་རྣམ་པར་རྒྱལ་བའི་རྒྱལ་མཚན་ཕྱོགས་ཀྱི་ཐ་གྲུ་ཀུན་ཏུ་ཁྱབ་པའི་གཟི་བྱིན་གྱིས་བསྐལ་པའི་མཐར་ཐུག་པར་བྱོན་པའི་སློབ་མ་ཉིང་སློབ་དང་བཅས་པ་རྣམས་ལའང་མི་མཐུན་པའི་ཉེར་འཚེ་ཕྲ་མོ་ཙམ་གྱིས་ཀྱང་རེག་པར་མི་ནུས་པར་བྱིན་གྱིས་བརླབས་སོ།
།དེ་ལྟར་རྗེ་བཙུན་བླ་མ་རྣམས་ཀྱི་དྲུང་ནས་སྔ་ཕྱིར་ཆོས་གསན་པའི་

ཚུལ་རྣམས་མདོར་བསྡུས་ཏེ་ཕྱོགས་གཅིག་ཏུ་བརྗོད་ན། ཐོག་མར་རྩ་བའི་རིགས་བདག་འགྲན་ཟླ་མེད་པ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་དྲུང་ནས། རྗེ་བཙུན་ས་སྐྱ་པ་ཆེན་པོ་ལ་འཕགས་པ་འཇམ་པའི་དབྱངས་ཀྱིས་དངོས་སུ་སྩལ་བའི་ཕ་རོལ་ཏུ་ཕྱིན་པའི་ལམ་གྱི་སྙིང་པོ་བློ་སྦྱོང་ཞེན་པ་བཞི་བྲལ་ཀྱི་ཉམས་ཁྲིད་ཟབ་མོ་དང༌།
དགེ་བའི་བཤེས་གཉེན་བཀའ་གདམས་པ་རྣམས་ཀྱི་ཉམས་བཞེས་བླ་ན་མེད་པ་ཐེག་པ་ཆེན་པོའི་བློ་སྦྱོང་དོན་བདུན་མའི་ཉམས་ཁྲིད་ཟབ་མོ།
གསང་སྔགས་ཀྱི་སྐོར་ལས་བྱ་རྒྱུད་སྐོར་ལ། སངས་རྒྱས་སྨན་བླའི་མཆེད་བདུན་གྱི་རྗེས་གནང༌། ཀླུ་དབང་རྒྱལ་པོ་ལྷ་ལྔའི་རྗེས་གནང༌།
དེའི་སྒྲུབ་ཐབས། ལས་ཚོགས། བསྟོད་པ། ཆར་འབེབས་དང་བཅས་པའི་ལུང༌། འཇམ་དཔལ་སྨྲ་བའི་སེང་གེའི་རྗེས་གནང༌། གསང་བ་སྤྱི་རྒྱུད་ནས་གསུངས་པའི་རིགས་གསུམ་སྤྱིའི་དབང༌། གང་བློ་མ་ལ་བརྟེན་པའི་འཇམ་དཔལ་ཡེ་ཤེས་ཡོན་ཏན་བཟང་པོའི་རིག་གཏད།
སྲུང་བ་ལྷ་ལྔ་བཅུ་རྩ་གཅིག་གི་དབང༌། ལྷ་མོ་འོད་ཟེར་ཅན་སེར་མོའི་རྗེས་གནང༌། མཁྱེན་བརྩེས་མཛད་པའི་འོད་ཟེར་དྲི་མེད་ཀྱི་སྲོག་ཤིང་འཛུགས་པའི་ངག་འདོན་དང་མཆོད་རྟེན་བཞེངས་ཚུལ་བཅས་ཀྱི་ལུང༌།
གཙུག་ཏོར་རྣམ་རྒྱལ་ལྷ་དགུའི་རྗེས་གནང༌། ཁྲོ་བོ་མི་གཡོ་བ་དཀར་པོའི་རྗེས་གནང༌། མགོན་པོ་ཚེ་དཔག་མེད་ལྷ་དགུའི་དབང་བཟླས་ལུང་དང་བཅས་པ།
ཚེ་དཔག་མེད་འཆི་མེད་རྔ་སྒྲའི་དབང་བཟླས་ལུང་དང་བཅས་པ། འཕགས་མ་གདུགས་དཀར་ལྷ་ཉེར་བདུན་མའི་དབང༌། སྤྱན་རས་གཟིགས་བཅུ་གཅིག་ཞལ་ལྷ་སོ་བདུན་གྱི་དབང༌། རྨོར་ཆེན་གྱི་སྨྱུང་ཆོག་ལུང༌།
འཇིག་རྟེན་

དབང་ཕྱུག་སེང་གེ་སྒྲའི་རྗེས་གནང་ལུང་བཅས། སྒྲོལ་དཀར་ཡིད་བཞིན་འཁོར་ལོའི་རྗེས་གནང༌། རྡོ་རྗེ་མི་འཁྲུགས་པ་ལྷ་དགུའི་དབང༌། ཕྱག་རྡོར་གོས་སྔོན་ཅན་གྱི་རྗེས་གནང༌། རྡོ་རྗེ་རྣམ་པར་འཇོམས་པའི་རྗེས་གནང༌།
ས་ལུགས་སྨེ་རྩེགས་དུད་ཀའི་རྗེས་གནང༌། དེའི་སྒྲུབ་སྐོར་ལས་ཚོགས་ས་པཎ་དང༌། གྲིབ་མདོས་གློ་བོ་མཁན་ཆེན་གྱིས་མཛད་པ་བཅས་ཀྱི་ལུང༌། ཁྲོ་མོ་སྨེ་བརྩེགས་ཀྱི་རྗེས་གནང༌། ཛམྦྷ་ལ་དཀར་པོ་ལྷ་ལྔའི་རྗེས་གནང༌།
རྣམ་སྲས་སེར་ཆེན་ལྷ་དགུའི་རྗེས་གནང་སྤྲོ་བ་ལྔ་དང་བཅས་པ། སྤྱོད་རྒྱུད་སྐོར་ལ། འཇམ་དཔལ་ཨ་ར་པ་ཙ་ན་ལྷ་ལྔའི་དབང་བཟླས་ལུང་དང་བཅས་པ། འཇམ་དབྱངས་དམར་སེར་གྱི་རྗེས་གནང་ལུང་དང་བཅས་པ།
རྣལ་འབྱོར་རྒྱུད་གྱི་སྐོར་ལ། བཅོམ་ལྡན་འདས་ཀུན་ཏུ་རིག་པ་ཆེན་པོའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌། བསྙེན་རྒྱས་ལྷན་ཐབས་ཐར་པཎ་གྱིས་མཛད་པའི་ལུང་བཅས།
ཕྱག་ན་རྡོ་རྗེ་འཆི་བདག་འཇོམས་པའི་དབང༌། རྣལ་འབྱོར་ཆེན་པོ་བླ་ན་མེད་པའི་རྒྱུད་ཀྱི་སྐོར་ལ། དཔལ་གསང་བ་འདུས་པ་འཕགས་ལུགས་མི་བསྐྱོད་རྡོ་རྗེའི་དབང༌། དཔལ་གསང་བ་འདུས་པ་འཇམ་པའི་རྡོ་རྗེའི་དབང༌།
དཔལ་གསང་བ་འདུས་པ་སྤྱན་རས་གཟིགས་ཀྱི་དབང༌། གཤིན་རྗེའི་གཤེད་དམར་པོ་ལྷ་ལྔའི་དབང༌། གཤེད་དམར་སྤྲོས་མེད་ཀྱི་ཁྲིད། དཔལ་རྡོ་རྗེ་འཇིགས་བྱེད་རྭ་ལུགས་ལྷ་དགུའི་དབང༌།
འཇིགས་བྱེད་ལྷ་བཅུ་གསུམ་མའི་དབང༌། དམ་ཅན་ཆོས་ཀྱི་རྒྱལ་པོ་ལྷ་བཅུ་གསུམ་གྱི་རྗེས་གནང༌། དཔལ་འཁོར་ལོ་བདེ་མཆོག་ནག་པོ་པའི་དབང༌། བདེ་མཆོག་ལཱུ་ཧི་པའི་དབང༌། ཕག་དཀར་ཤེས་རབ་གསལ་བྱེད་ཀྱི་བྱིན་རླབས།
དུར་ཁྲོད་བདག་པོའི་རྗེས་གནང༌།

ཀྱེ་རྡོར་བཀའ་བབས་བཞིའི་དབང༌། ཁྲོ་བོའི་རྒྱལ་པོ་འབྱུང་པོ་འདུལ་བྱེད་ཀྱི་རྗེས་གནང་བརྒྱུད་འདེབས་ཀྱི་ལུང་བཅས། སྙན་བརྒྱུད་སྐོར་ལ། འཇམ་དབྱངས་མཁྱེན་བརྩེའི་དབང་ཕྱུག་གི་ཁྲིད་ཡིག་བཞིན་གསུང་ངག་རིན་པོ་ཆེ་སློབ་བཤད་ཀྱི་ཟབ་ཁྲིད་ཡོངས་རྫོགས།
དེ་དག་གི་སྐབས་སུ་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད། ཀྱེ་རྡོར་མན་ངག་ལུགས་ཀྱི་དབང་བསྐུར་ཤིན་ཏུ་རྒྱས་པ། བདག་མེད་ལྷ་མོ་བཅོ་ལྔའི་དབང༌།
ལམ་དུས་ཀྱི་དབང་བསྐུར་བ། ཨཥྟ་དང་ཡིག་བརྒྱའི་བཟླས་ལུང༌། བདག་མེད་མའི་བྱིན་རླབས། གཞན་ཡང་ཚར་གསུམ་ཁུག་པ། ལམ་ཟབ་ཕྱི་ནང༌། བིར་སྲུང་ཕྱི་ནང༌། བླ་མ་རིན་འབྱུང༌། ལམ་སྦས་བཤད།
རྣམ་འཇོམས་བིར་ལུགས། རྟེན་འབྲེལ་སྲུང་བ། བརྡ་དོན་གསལ་བ། བརྡ་ཆིག་བརྒྱུད། སྒྲུབ་པ་ལུང་སྦྱིན། གསང་བཅུའི་རྒྱས་གདབ། མགོན་རྐྱང་གི་རྗེས་གནང་བཅས་ཡོངས་རྫོགས། དེ་དག་གི་རྒྱབ་བརྟེན་དུ་གླེགས་བམ་པོད་སེར།
པོད་དམར། ཀླུ་སྒྲུབ་སློབ་བཤད་པོད། ངག་དབང་བསྟན་རྡོར་གྱི་ལམ་འབྲས་ཁྲིད་ཡིག་དང་འཆད་ཐབས། རྡོར་དྲིལ་རྣམ་བཤད། ཐར་པཎ་གྱིས་མཛད་པའི་དུས་མཐའི་ཆོ་ག་བཅས་ཀྱི་ལུང༌།
རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བྱིན་རླབས་ངོར་ལུགས་ཐུན་མོང་དང༌། ཚར་ལུགས་ཐུན་མོང་མ་ཡིན་པ། དེ་དང་འབྲེལ་བར་གྲོལ་བྱེད་ཀྱི་ཁྲིད་དང༌། སྔོན་འགྲོ་ཐུན་མོང་མ་ཡིན་པ་བཞི།
དངོས་གཞི་བསྐྱེད་རིམ་རྣལ་འབྱོར་བཅུ་གཅིག །རྫོགས་རིམ་རྩ་དབུ་མ། བདེ་བ་དང་འཇའ་ལུས་སྒྲུབ་པ། ཡབ་ཡུམ་གྱི་འཕོ་བ། ནང་གི་མཁའ་སྤྱོད་སྒྲུབ་པ་སོགས་ཆ་ལག་ཚང་

མའི་ཟབ་ཁྲིད། ཆོས་ཉིད་དངོས་བསྟན་གྱི་བྱིན་རླབས། རྩ་དབུ་མ་ཆེ་བའི་ཁྲིད། དཔྱལ་ལུགས་ཕག་མོ་སྐོར་གསུམ་གྱི་བྱིན་རླབས། མཁའ་འགྲོ་མ་སེང་གེའི་གདོང་པ་ཅན་སྔོན་མོའི་རྗེས་གནང༌། སེང་གདོང་དམར་མོའི་རྗེས་གནང༌།
གུར་ལྷ་བརྒྱད་ཀྱི་རྗེས་གནང་ཐུན་མོང་བ། མགོན་པོ་ཁྲོ་བཅུའི་རྗེས་གནང་ཐུན་མོང་བ། མགོན་པོ་ཁྲོ་བཅུའི་རྗེས་གནང་ཐུན་མོང་མ་ཡིན་པ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཕྱིའི་རྡོ་རྗེ་བྲག་རྫོང་མ་སྲུང་ཟློག་གསད་མནན་བཞི་གཙོ་བོར་གྱུར་པའི་མན་ངག
།ནང་གི་བྲག་རྫོང་མ་དྲག་པོ་སྔགས་རྒོད། གསང་བའི་བྲག་རྫོང་མ་སེམས་ཉིད་ཡེ་ཤེས་ཀྱི་རྩལ་འདོན་པ་འཁོར་ལོ་སེར་ཆུང་དུ་གྲགས་པ་བཅས་ཀྱི་ཟབ་ཁྲིད་ཡོངས་རྫོགས།
གསང་ཁྲིད་སྔོན་འགྲོའི་མགོན་པོ་ལྷ་དགུའི་རྗེས་གནང༌། གསང་བའི་ལས་མཁན་པུ་ཏྲ་མི་སྲིང་གི་རྗེས་གནང་ཐུན་མོང་བ་རྣམས་དང༌། བདག་ཆེན་རྡོ་རྗེ་འཆང་གིས་བསྒྲིགས་པའི་གླེགས་བམ་མེ་འབར་མ།
ཚར་ཆེན་གྱི་རྒྱལ་པོས་བསྒྲིགས་པའི་ཁ་སྐོང་དང་སྙན་བརྒྱུད་པོད་གཉིས། རྨོར་ཆེན་གྱིས་བསྒྲིགས་པའི་ཡང་སྐོང་གླེགས་བམ། ཡང་ཚར་ཆེན་རིན་པོ་ཆེས་བསྒྲིགས་པའི་འདོད་ཁམས་དབང་ཕྱུག་ཁྲག་འཐུང་དུད་སོལ་ལྷ་མོའི་ཆོས་སྐོར་གྱི་པོད་བཅས་ཀྱི་ལུང༌།
ཞལ་བསྙེན་དུས་ཀྱི་མགོན་པོའི་རྗེས་གནང༌། མགོན་དཀར་ཡིད་བཞིན་ནོར་བུའི་རྗེས་གནང༌། དེའི་བེའུ་བུམ་སངས་རྒྱས་ཕུན་ཚོགས་ཀྱིས་བསྒྲིགས་པའི་ལུང་བཅས་དང༌།
གཞན་ཡང་དཔལ་རྡོ་རྗེ་ཕྲེང་བའི་དཀྱིལ་འཁོར་བཞི་བཅུ་ཞེ་གཉིས་ཀྱི་སྟེང་དུ་དགེ་ལེགས་སུ་བྱེད་པའི་དཀྱིལ་འཁོར་གསུམ་བསྣན་པའི་དཀྱིལ་འཁོར་བཞི་བཅུ་ཞེ་ལྔའི་དབང་བསྐུར་བ་ཡོངས་སུ་རྫོགས་པ།
བ་རི་ལོ་ཙཱ་བའི་ལུགས་ཀྱི་སྒྲུབ་

ཐབས་བརྒྱ་རྩ་ལ་རིགས་མཐུན་རྣམས་ཕྱོགས་གཅིག་ཏུ་བསྡེབས་པའི་རྗེས་གནང་བདུན་ཅུ་དོན་བརྒྱད་བཅས། བཀའ་འབུམ་སྐོར་ལ། མུས་ཆེན་སེམས་དཔའ་ཆེན་པོའི་བཀའ་འབུམ་པོད་གཅིག །ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་བཀའ་འབུམ་པོད་བཞི།
མཁས་གྲུབ་དཔལ་ལྡན་དོན་གྲུབ་ཀྱི་བཀའ་འབུམ་པོད་གཅིག་བཅས་ཀྱི་ལུང༌། གསང་སྔགས་རྙིང་མའི་སྐོར་ལ། ཉང་ལུགས་གུ་རུ་དྲག་དམར་གྱི་རྗེས་གནང༌། ཐང་སྟོང་རྒྱལ་པོའི་ལུགས་ཀྱི་ཚེ་རྟ་ཟུང་འབྲེལ་གྱི་དབང༌།
ཚེ་དཔག་མེད་ལྷ་བཅུ་བདུན་མའི་ཚེ་དབང་མདའ་འཕེལ་མར་གྲགས་པ། ཕྱག་རྡོར་གཏུམ་པོ་ཁྱུང་ལྔའི་རྗེས་གནང༌། གྲ་མངོན་དབང་ཕྱུག་འབར་གྱི་གཏེར་བྱོན་ཛམྦྷ་ལ་དམར་པོའི་རྗེས་གནང༌།
ཐུགས་རྗེ་ཆེན་པོའི་མིག་འབྱེད་ཀྱི་གདམས་པ། ལེགས་ལྡན་སྟག་ཞོན་འཁོར་བཅས་ཀྱི་རྗེས་གནང༌། བྱད་དགྲོལ་གསེར་གྱི་ལྡེའུ་མིག་གི་བྱད་འགྲོལ་ཟབ་མོ། རྗེ་རང་གི་ཞབས་བརྟན་སྐོར་གྱི་ལུང་བཅས་ལེགས་པར་གསན་ནོ།།
།།གྲུབ་པའི་འཁོར་ལོས་སྒྱུར་བ་རྣལ་འབྱོར་འཇམ་དཔལ་བཟང་པོའི་དྲུང་ནས། སངས་རྒྱས་སྨན་ལྷ་མཆེད་བདུན་དང༌། ཁྲོ་རྒྱལ་འབྱུང་པོ་འདུལ་བྱེད་ཀྱི་རྗེས་གནང༌།
གསུང་ངག་རིན་པོ་ཆེ་ཚོགས་བཤད་སྐོར་ལ། ཨེ་ཝྃ་པའི་ཆོས་སྤྱོད་དུམ་བུ་གསུམ་པ་ངོར་སྤར་ལྟར་ཚང་མའི་ལུང༌། ལམ་གྱི་སྔོན་འགྲོ་སྣང་བ་གསུམ་གྱི་ཁྲིད། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད།
སློབ་མ་རྗེས་འཛིན། ཀྱེ་རྡོ་རྗེའི་རྒྱུ་དབང༌། དངོས་གཞི་རྒྱུད་གསུམ་གྱི་ཁྲིད། ལུས་དཀྱིལ་གྱི་དབང༌། ལམ་ཟབ་དང་བིར་སྲུང་ཕྱི་མའི་བྱིན་རླབས། ནཱ་རོ་མཁའ་སྤྱོད་ཀྱི་བྱིན་རླབས་བཅས་དང༌།
རྒྱབ་རྟེན་

ལུང་གི་སྐོར་གླེགས་བམ་པོད་སེར། པོད་དམར། ཚར་ཆེན་གྱི་རྣམ་བཤད་ཉི་ཟེར། རབ་གནས་དཔལ་འབྱོར་རྒྱ་མཚོ་སོགས་དང༌། རྗེ་བཙུན་ས་སྐྱ་པ་དང་དགེ་བའི་བཤེས་གཉེན་བཀའ་གདམས་པ་རྣམས་ལས་བརྒྱུད་པའི་ཟབ་ཆོས་འགའ་ཞིག་ཕྱོགས་གཅིག་ཏུ་བསྒྲིགས་པར་གསེར་པོད་དུ་གྲགས་པ་རྣམས་ཚང་མ།
རྟ་མགྲིན་གསང་སྒྲུབ་ཀྱི་རྗེས་གནང༌། དམག་ཟོར་མའི་རྗེས་གནང༌། གནོད་སྦྱིན་བེག་ཙེ་ལྕམ་དྲལ་གྱི་ཆོས་སྐོར་པོད་ཀྱི་ལུང༌།
གུར་ལྷ་བརྒྱད་ཀྱི་རྗེས་གནང་བཅས་ལེགས་པར་གསན་ནོ།། །།རྩོད་པའི་དུས་ཀྱི་ཐམས་ཅད་མཁྱེན་པ་འཇམ་དབྱངས་མཁྱེན་བརྩེའི་དབང་པོའི་ཞལ་སྔ་ནས། བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སྡོམ་པ་དབུ་སེམས་གཉིས་ཀའི་ལུགས།
བསྟན་པ་ཡོངས་རྫོགས་ཀྱི་ཉམས་ལེན་ཚང་ལ་མ་ནོར་བར་སྟོན་པ་སྐྱེས་བུ་གསུམ་གྱི་ལམ་རིམ་གྱི་ཉམས་ལེན་ཟབ་མོ། དཔལ་རྡོ་རྗེ་གདན་བཞི་ཡབ་བཀའ་ལྷ་ལྔ་བཅུ་རྩ་བརྒྱད་དང༌།
ཡུམ་བཀའ་ལྷ་བཅུ་གསུམ་མའི་དབང་བསྐུར་བ་ཡོངས་སུ་རྫོགས་པ་དང༌། བཀའ་སྲུང་ལྷ་མོ་དུད་སོལ་མའི་རྗེས་གནང་བཀའ་གཏད་དང་བཅས་པ། རྗེ་བཙུན་དམ་ཚིག་སྒྲོལ་མ་ལྷ་ཉི་ཤུ་རྩ་ལྔའི་དཀྱིལ་འཁོར་དུ་དབང་བསྐུར་བ་དང༌།
སྒྲོལ་མ་རྣལ་འབྱོར་མའི་བསྐྱེད་རྫོགས་བོགས་འདོན་གེགས་སེལ་དང་བཅས་པའི་ཁྲིད། ཕྲིན་ལས་ཐམས་ཅད་འདུས་པར་སྒྲོལ་མ་འདུས་པ་དོན་དམ་པ་ཞེས་བྱ་བ་རྣལ་འབྱོར་མའི་རྒྱུད་ཀྱི་རྒྱལ་པོའི་རྟོག་པ།
དེའི་རྒྱུད་ཕྱི་མ་བཅས་ཇོ་ནང་ཏཱ་ར་ནཱ་ཐས་བསྒྱུར་བ། དེས་མཛད་པའི་རྒྱུད་ཀྱི་རྒྱལ་པོའི་བསྡུས་དོན། སྒྲུབ་ཐབས། བདག་འཇུག །ཚོགས་མཆོད་རྣམས་དང༌། དབང་ཆོག་སི་ཏུས་མཛད་པའི་ལུང༌།
དཔལ་གཏུམ་པོ་ཁྲོ་བོ་ཆེན་པོའི་རྒྱུད་ཀྱི་མི་གཡོ་བ་བླ་མེད་དུ་གྲགས་

པའི་དབང་བཞི་ཡོངས་རྫོགས་སྒྲུབ་དཀྱིལ་གྱི་ལུང་བཅས། གཞན་ཡང་བདེ་མཆོག་དྲིལ་བུ་ལུས་དཀྱིལ་གྱི་དབང༌། ཨིནྡྲ་མཁའ་སྤྱོད་དང་མཻ་ཏྲི་མཁའ་སྤྱོད་ཀྱི་བྱིན་རླབས། རྨོར་ཆེན་ཆོས་ཀྱི་རྒྱལ་པོས་བསྒྲིགས་པའི་ནཱ་རོ་མཁའ་སྤྱོད་ཀྱི་ཆོས་སྐོར་པོད་དང༌།
དེའི་ཁ་སྐོང་ཀུན་བློས་བསྒྲིགས་པ། དེར་ཡང་མ་འདུས་པའི་ཡིག་ཆའི་སྐོར་འགའ་ཞིག་གི་ལུང་རྣམས་གསན་ཡིག་ཏུ་གསལ་བ་ལྟར་དང༌། ཨིནྡྲ་མཁའ་སྤྱོད་དང་མཻ་ཏྲི་མཁའ་སྤྱོད་ཀྱི་ཆོས་སྐོར་རྣམས་ཀྱང་དཀར་ཆག་ལྟར་ཚང་མའི་ལུང༌།
གྲུབ་ཆེན་ཨོ་རྒྱན་པ་ནས་བརྒྱུད་པའི་རྡོ་རྗེ་གསུམ་གྱི་བསྙེན་བསྒྲུབ་ཅེས་ཡོངས་སུ་གྲགས་པའི་སྨིན་གྲོལ་གཉིས་དང༌།
དེ་དག་གི་རྒྱབ་རྟེན་དུ་རྩ་བ་གཞུང་བཤད་དང་ཁྲིད་ཀྱི་སྐོར། ཉམས་མྱོང་གེགས་སེལ་གྱི་སྐོར། རིགས་བཞི་མཁའ་འགྲོའི་གདམས་པ་སོགས་ཡན་ལག་བོགས་འདོན་གྱི་སྐོར། ཐུན་མོང་ལས་ཚོགས་ཀྱི་སྐོར་བཅས་ཀྱི་ལུང་རྣམས་དང༌།
འཕགས་པ་ཐུགས་རྗེ་ཆེན་པོ་ཁ་སརྤཱ་ཎི་ཡི་གེ་བཞི་པའི་རྗེས་གནང་སྔོན་དུ་འགྲོ་བའི་གྲུབ་ཆེན་མི་ཏྲ་ཛོ་ཀི་ནས་བརྒྱུད་པའི་ཕྱག་རྒྱ་ཆེན་པོ་སེམས་ཉིད་ངལ་བསོའི་ཉམས་ཁྲིད་ཟབ་མོ་རྒྱབ་རྟེན་ལུང་གི་སྐོར་དང་བཅས་པ།
ཐུགས་རྗེ་ཆེན་པོའི་བསྐྱེད་རྫོགས་ཀྱི་རྣལ་འབྱོར་ཤིན་ཏུ་ཟབ་པ་སྙིང་པོ་དོན་གསུམ་གྱི་ཉམས་ཁྲིད་ཟབ་མོ་རྒྱབ་རྟེན་ལུང་གི་རིམ་པ་དང༌། རོང་སྟོན་ཆེན་པོས་ཡུམ་ལ་གནང་པའི་འཕོ་བའི་དམིགས་ཁྲིད་ཟབ་མོ་རྒྱབ་རྟེན་ལུང་གི་སྐོར་བཅས།
འཆི་མེད་བྷྲཱུ་རླུང་གི་ཉམས་ཁྲིད་ལུང་བཅས། གྲུབ་ཆེན་ཚེམས་བུ་པའི་ལུགས་ཀྱི་སྤྱན་རས་གཟིགས་ཀྱི་དམར་ཁྲིད་ཟབ་མོ་རྒྱབ་རྟེན་ལུང་གི་སྐོར་དང་བཅས་པ།
འཇམ་པའི་དབྱངས་དཔལ་ལྡན་ཀུན་དགའ་གྲོལ་མཆོག་བློ་གསལ་རྒྱ་མཚོའི་

སྡེའི་མཁྱེན་རབ་ཀྱི་ཆུ་གཏེར་ལས་བྱུང་བའི་ཟབ་ཁྲིད་བརྒྱ་དང་བརྒྱད་ཡོངས་སུ་རྫོགས་པ་པོད་དབང་གི་སྒོ་ནས་བྱིན་གྱིས་བརླབ་པ་དང་ཡིག་ཆའི་ལུང་བཅས། བོད་ཡུལ་གྲུབ་རིགས་རྒྱ་མཚོའི་གཙུག་གི་རྒྱན་གཅིག་པུ་མི་ལ་བཞད་པ་རྡོ་རྗེའི་ཐུགས་དམ་གྱི་ཡང་སྙིང་དཔལ་འཁོར་ལོ་བདེ་མཆོག་སྙན་བརྒྱུད་ཡིད་བཞིན་ནོར་བུའི་སྐོར་གྱི་བརྒྱུད་པ་ཡིད་བཞིན་ནོར་བུའི་ལོ་རྒྱུས་ཀྱིས་ངེས་ཤེས་བསྐྱེད་པ་སོགས་སྔོན་དུ་འགྲོ་བའི་སྨིན་ལམ་ཡིད་བཞིན་ནོར་བུ་དབང་གི་རིམ་པ་དང༌།
གྲོལ་ལམ་ཡིད་བཞིན་ནོར་བུ་ཁྲིད་ཀྱི་རིམ་པ་དང༌། དེ་དག་གི་རྒྱབ་རྟེན་ལུང་གི་རིམ་པ་སྟེ་གསུམ་གྱི་སྒོ་ནས་རས་ཆུང་སྙན་བརྒྱད་དུ་གྲགས་པའི་སྐོར་རྣམས་གསན་ཡིག་ཏུ་བཞུགས་པ་བཞིན་ལེགས་པར་གསན།
ཚེ་སྒྲུབ་འཆི་མེད་བུ་སྟོན་གོང་ཁུག་མའི་རིགས་ལྔའི་ཚེ་དབང་དང༌། དེའི་ཡིག་ཆའི་སྐོར་གྱི་ལུང་སོགས་གཞན་ཡང་ལུང་ཕྲན་མང་དུ་གསན་ནོ།
།ཞུ་ཆེན་ཚུལ་ཁྲིམས་རིན་ཆེན་གྱི་བཀའ་འབུམ་ལུང་རྒྱུན་ཡོད་རིགས་དང༌། ཁྲོ་ཕུ་པའི་མན་ངག་བརྒྱ་རྩ་འབྲིང་པོའི་ལུང༌། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་སྐྱོ་པོད་པུསྟི་གཉིས་ཀྱི་ལུང༌།
རྟ་ར་བ་ཀུན་དགའ་ལེགས་གྲུབ་ཀྱིས་མཛད་པའི་ལམ་འབྲས་གླེགས་བམ་པོད་སྔོན་དུ་གྲགས་པའི་ལུང་ཡོངས་རྫོགས། མངའ་རིས་པཎ་ཆེན་པདྨ་དབང་རྒྱལ་རྡོ་རྗེའི་གཏེར་བྱོན་གུ་རུའི་སྒྲུབ་ཐབས་ཡོན་ཏན་གཏེར་མཛོད་སྐོར་གྱི་ལུང༌།
ནོར་བུ་བསྟན་པ་སྤྱིའི་དབང༌། དེའི་ཁྲིད། བཅུ་གཅིག་ཞལ་དཔལ་ལུགས་མཁའ་མཁའ་འགྲོ་ལྔ་སྐོར་གྱི་དབང༌། དཔལ་རྡོ་རྗེ་འཇིགས་བྱེད་ཀྱི་དུག་དབང་རྨ་བྱ་རྒྱས་པ།
སྒྲོལ་མ་འཇིགས་པ་ཀུན་སེལ་གྱི་རྗེས་གནང༌། འཕགས་པ་འོད་ཟེར་དྲི་མ་མེད་པ་ཐུབ་དབང་ལྷ་བདུན་པའི་དབང༌། གཙུག་ཏོར་དྲི་མེད་ལྷ་ལྔའི་དབང༌། གུར་གྱི་མགོན་པོ་སྤྲིན་ཞབས་མའི་རྗེས་གནང༌།

སྒྲ་མི་སྙན་གྱི་ཚེ་དབང་ཟབ་མོ། འཇམ་དཔལ་ཆོས་ཀྱི་དབྱིངས་གསུང་གི་དབང་ཕྱུག་ལྷ་ཉིས་བརྒྱ་ཉི་ཤུ་རྩ་དགུའི་དཀྱིལ་འཁོར་ལྔའི་དབང་བསྐུར་བ། གཏེར་ཆེན་ཆོས་རྗེ་གླིང་པའི་གཏེར་བྱོན་དཔལ་ཡང་དག་བདེ་ཆེན་སྙིང་པོའི་མཚན་མའི་དཀྱིལ་འཁོར་དུ་དབང་བཞི་ཡོངས་སུ་རྫོགས་པ།
གྲུབ་རྒྱལ་ལུགས་ཀྱི་ཚེ་དཔག་མེད་སྤྲུལ་སྐུའི་དབང་བཞི་བྱིན་རླབས་ཀྱི་ཚུལ་དུ་བསྐུར་བ། དཔལ་ས་སྐྱའི་ཡབ་ཆོས་ཡང་དག་ཧེ་རུ་ཀ་ལྷ་དགུའི་རྡུལ་ཚོན་གྱི་དཀྱིལ་འཁོར་དུ་དབང་བཞི་མཐའ་རྟེན་དང་བཅས་པ།
སྤྲུལ་པའི་གཏེར་སྟོན་བཟང་པོ་གྲགས་པས་རུ་ལག་གྲོམ་པ་རྒྱང་གི་ལྷ་ཁང་ནས་སྤྱན་དྲངས་པའི་གསོལ་འདེབས་ལེའུ་བདུན་མ་དང༌།
བསམ་པ་ལྷུན་གྲུབ་མའི་ལུང་བཅས་ལེགས་པར་གསན་ནོ། །མདོ་སྔགས་བསྟན་པའི་སྲོག་ཤིང་ཁྱབ་བདག་བཀའ་འགྱུར་བ་ཆེན་པོ་ངག་དབང་ལེགས་གྲུབ་ཀྱི་ཞལ་སྔ་ནས་དཔལ་ཀྱེ་རྡོ་རྗེའི་བཤད་རྒྱུད་ཐུན་མོང་མ་ཡིན་པ་རྡོ་རྗེ་གུར་ལས་གསུངས་པའི་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་དུ་དབང་བསྐུར་བ་དང༌།
བཤད་རྒྱུད་ཐུན་མོང་བ་སམྦུ་ཊ་ལས་གསུངས་པའི་རྡོ་རྗེ་དབྱིངས་ལྷ་སོ་བདུན་མའི་དཀྱིལ་འཁོར་དུ་དབང་བསྐུར་བ།
འཕགས་པ་ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་ཏུ་སྒྲུབ་པའི་རྗེས་གནང་སྔོན་དུ་འགྲོ་བའི་སྤྱན་རས་གཟིགས་ཀྱི་དམར་ཁྲིད་ཚེམས་བུ་ལུགས་ཀྱི་ཡིག་ཆའི་སྐོར་གྱི་ལུང་དང་བཅས་པ།
དཔལ་ལྡན་དོན་གྲུབ་ཀྱི་ཡིག་སྟེང་ནས་སྒྲོལ་མ་དམར་མོའི་རྗེས་གནང༌། རྗེ་བཙུན་ས་སྐྱ་པའི་གསེར་ཆོས་ཐུན་མོང་མ་ཡིན་པ་ཀུ་རུ་ཀུལླེ་ལྷ་ལྔའི་དབང༌། དེའི་ཕྱི་སྒྲུབ་ཐུན་མོང་མ་ཡིན་པའི་རྗེས་གནང་དང༌།
ཡང་ངོར་ལུགས་ཀྱི་རྗེས་གནང་བཅས། ཀུ་རུ་ཀུལླེ་གསང་སྒྲུབ་ལྷ་ལྔའི་བྱིན་རླབས། ཚོགས་བདག་དམར་ཆེན་གྱི་རྗེས་གནང་ངོར་ལུགས་དང༌། ཐུན་མོང་མ་ཡིན་པ། དམར་ཆེན་ཁྱད་པར་བ།
ཆགས་པའི་རྡོ་རྗེ། ཇོ་ལུགས་ཚོགས་བདག་དཀར་པོ། གཉན་ལོའི་དབང་གི་ལྷ་དམར་ཆུང་སྐོར་གསུམ། འདོད་པའི་རྒྱལ་པོའི་རྗེས་གནང༌།

དུས་འཁོར་ནས་བསྟན་པའི་ཁྱུང་ཁྲ། ཇོ་ལུགས་ཁྱུང་ཁྲ། ཁྱུང་ནག །དཔལ་གཤིན་རྗེའི་གཤེད་དགྲ་ནག་པོའི་རྒྱུད་ནས་བསྟན་པའི་པཱ་ལའི་ཕོ་ཉ་དབྱངས་ཅན་མ་དམར་མོའི་རྗེས་གནང་བཅས་གསན་ནོ། །ལུང་གི་སྐོར་ལ།
ཐོག་མར་རྒྱལ་བའི་བཀའ་འགྱུར་རིན་པོ་ཆེ་ལས་འདུལ་བ་པོད་བཅུ་གསུམ། ཤེར་ཕྱིན་རྒྱས་འབྲིང་བསྡུས་གསུམ་པོད་ཉི་ཤུ། ཤེས་རབ་སྣ་ཚོགས་དང་ཐར་ལོའི་མདོ་གསར་འགྱུར་སྐོར་པོད་གཅིག །ཕལ་ཆེན་པོད་བཞི།
དཀོན་བརྩེགས་པོད་དྲུག །ཐེག་པ་ཆེ་ཆུང་གི་མདོ་སྣ་ཚོགས་པོད་སུམ་ཅུ་སོ་གཉིས། རྒྱུད་འབུམ་པོད་ཉི་ཤུ་བཅས་ཀྱི་ལུང་རྒྱུན་མི་བཞུགས་པ་ཅུང་ཟད་ཡོད་པ་རྣམས་མ་གཏོགས་ཡོངས་སུ་རྫོགས་པ་གསན་ནོ།
།བསྟན་འགྱུར་སྐོར་ལས་ཁྱད་པར་འཕགས་བསྟོད་སོགས་བསྟོད་པའི་ཚོགས་དང༌། ཕྱི་མཚན་ཉིད་ཐེག་པའི་གཞུང་གྲགས་ཆེན་བཅོ་བརྒྱད་གཙོ་བོར་གྱུར་པའི་བསྟན་བཅོས་མང་པོ་དང༌། གསང་ཆེན་འབྲས་བུའི་ཐེག་པ་རྒྱུད་སྡེ་རིན་པོ་ཆེ་རྣམས་ཀྱི་འགྲེལ་བཤད་སོགས་དཔག་ཏུ་མེད་པ་ཞིག་གསན་མོད།
དེ་རྣམས་རེ་རེ་ནས་སྨོས་ཀྱིས་མ་ལངས་པས་ཤེས་པར་འདོད་ན་རྗེ་འདི་ཉིད་ཀྱི་གསན་ཡིག་རིན་པོ་ཆེ་ལས་རྟོགས་པར་བྱོས་ཤིག
།ཇོ་བོ་རྗེས་ཐུགས་དམ་དུ་མཛད་པའི་ཆོས་ཆུང་བརྒྱ་རྩ་ཆོས་ཚན་བརྒྱ་དང་གསུམ། རྒྱལ་སྲས་ཐོགས་མེད་ཀྱི་བཀའ་འབུམ་འཐོར་བུའི་སྐོར་པོད་གཅིག །འགྲོ་མགོན་དཔལ་ཡེས་མཛད་པའི་བློ་སྦྱོང་སྙན་བརྒྱུད་ཆེན་མོ།
སློབ་བཤད་བླ་མ་བརྒྱུད་པའི་རྣམ་ཐར་སོགས་ལམ་འབྲས་སློབ་བཤད་སྐོར། ངག་དབང་ཆོས་གྲགས་ཀྱི་ལམ་འབྲས་པོད། གཞུང་བཤད་སྲས་དོན་མ་བཅས་དང༌། དཔལ་ས་སྐྱ་པ་ཆེན་པོ་རྗེ་བཙུན་གོང་མ་ལྔའི་བཀའ་འབུམ་པོད་བཅོ་ལྔ་ལ་ལུང་མེད་འགའ་ཞིག་མ་གཏོགས་སྡེ་སྤར་ལྟར་ཡོངས་སུ་རྫོགས་

པ། གཞན་ཡང་བློ་སྦྱོང་བརྒྱ་རྩའི་པོད་དཀར་ཆག་ལྟར་དང༌། མ་ཎི་འཀའ་འབུམ། རིན་སྤུངས་སྐོར་གསུམ། ངོར་ཆེན་སངས་རྒྱས་ཕུན་ཚོགས་ཀྱིས་མཛད་པའི་སྐོར་འགའ་ཞིག །རྗེ་ཉིད་ཀྱི་བཀའ་འབུམ་སྐོར་ཕལ་ཆེར་སོགས་ཀྱི་ལུང་མཐའ་ཡས་པ་ཞིག་གསན་ནོ།
།ཀུན་མཁྱེན་བུ་སྟོན་གཉིས་པ་མཆོག་གི་སྤྲུལ་པའི་སྐུ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་གི་དྲུང་ནས་མཆོག་གི་དང་པོའི་སངས་རྒྱས་དཔལ་དུས་ཀྱི་འཁོར་ལོའི་དཀྱིལ་འཁོར་དུ་རྗེས་གཟུང༌།
སྟ་གོན། འཇུག་པ་སོགས་སྔོན་དུ་འགྲོ་བའི་བྱིས་པ་འཇུག་པའི་དབང་བདུན། དབང་གོང་མ། གོང་ཆེན། རྡོ་རྗེ་སློབ་དཔོན་བདག་པོ་ཆེན་པོའི་དབང་དང་བཅས་པ། རྒྱུད་འགྲེལ་པ་དང་བཅས་པའི་བཤད་ལུང་ཟབ་མོ།
དེའི་སྒྲུབ་དཀྱིལ་སྦྱིན་སྲེག་སོགས་ཀྱི་སྐོར་དང༌། སྦྱོར་དྲུག་སྐོར་གྱི་ཡིག་ཆ་བཅས་བུ་སྟོན་པས་མཛད་པའི་ལུང༌། སྤྱན་རས་གཟིགས་པདྨ་དྲྭ་བའི་དབང་བཞི་ཡོངས་རྫོགས།
དཔལ་འཁོར་ལོ་སྡོམ་པ་སྦྱངས་པའི་ཡོན་ཏན་ལྭ་བ་པ་ལྷ་བཅུ་གསུམ་མའི་དབང༌། བདེ་མཆོག་སྡོམ་འབྱུང་ལྷ་བཅུ་གསུམ་མའི་དབང༌། ཕྱག་ན་རྡོ་རྗེ་འཁོར་ལོ་ཆེན་པོ་ལྷ་བཅོ་བརྒྱད་ཀྱི་དབང༌།
དཔལ་གཤིན་རྗེའི་གཤེད་དམར་པོ་ལྷ་བཅུ་གསུམ་མའི་དབང༌། བདེ་མཆོག་དྲིལ་བུ་ལྷ་ལྔ་ཕྱི་དཀྱིལ་དང་ལུས་དཀྱིལ་གྱི་དབང་བཞི་ཡོངས་རྫོགས། དྲིལ་བུ་རིམ་ལྔའི་ཟབ་ཁྲིད། རྣམ་འཇོམས་དཀར་པོ་ལྷ་བཅུ་དགུའི་དབང༌།
ཕྱག་རྡོར་འགྲོ་བཟང་ལུགས་ཀྱི་དབང༌། ཕྱག་རྡོར་གོས་སྔོན་ཅན་གྱི་རྗེས་གནང་སྔོན་འགྲོའི་རྣམ་སྲས་ཀྱི་རྗེས་གནང་བཅུ་བདུན་ཡོངས་སུ་རྫོགས་པ། རྩ་རྒྱུད་དེ་ཉིད་འདུས་པའི་དངོས་བསྟན་བཅོམ་ལྡན་འདས་རྡོ་རྗེ་དབྱིངས་རྩ་བའི་ལྷ་སོ་བདུན་མགྲོན་ཐབས་སྟོང་དུ་བཞིས་དམན་པའི་དཀྱིལ་འཁོར་ཆེན་པོར་

དབང་བསྐུར་བ། ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ལས་གསུངས་པའི་དཀྱིལ་འཁོར་བཅུ་གཉིས་ཀྱི་དབང༌། འཕགས་པ་དོན་ཡོད་ཞགས་པ་ལྷ་མང་གི་དབང༌། སྤྱོད་རྒྱུད་རྣམ་སྣང་མངོན་བྱང་གི་དབང༌། མ་ཧཱ་མཱ་ཡཱ་ལྷ་ལྔའི་དབང༌།
བླ་མ་དམ་པས་མཛད་པའི་ལམ་འབྲས་པོད་ནག་མའི་ལུང་ཡོངས་རྫོགས། ལམ་སྐོར་དགུའི་ལུང༌། ཕྱག་ཆེན་ལྷན་ཅིག་སྐྱེས་སྦྱོར་གྱི་དབང༌། ཁྲིད། རྒྱབ་རྟེན་ལུང་དང་བཅས་པ། སྐྱེས་མཆོག་འབའ་ར་བའི་རྣམ་ཐར་དང་འགུར་འབུམ་གྱི་ལུང༌།
དེ་ཉིད་ཀྱི་བཀའ་འབུམ་གྱི་ལུང་བཅས་གསན་ནོ། །བསྟན་པའི་ཉི་མ་ཞབས་དྲུང་རིན་པོ་ཆེ་ནམ་མཁའ་རྒྱལ་མཚན་གྱི་དྲུང་ནས་སྨིན་གླིང་གཏེར་ཆེན་འགྱུར་མེད་རྡོ་རྗེས་བཀའ་གཏེར་གྱི་གདམས་པ་ཅི་རིགས་པ་ཕྱོགས་གཅིག་ཏུ་བསྒྲིགས་པ་འདོད་འཇོའི་བུམ་བཟང་གི་དབང་རྗེས་ལུང་གི་སྐོར་བཅས་ཡོངས་སུ་རྫོགས་པ།
སློབ་དཔོན་འགྲོ་བཟང་ལུགས་ཀྱི་ཕྱག་རྡོར་གོས་སྔོན་ཅན་གྱི་རྗེས་གནང༌།
རྣམ་སྲས་སེར་ཆེན་ལྷ་དགུའི་རྗེས་གནང༌། ཁྱུང་དམར་གྱི་རྗེས་གནང་ལུང་དང་བཅས་པ། གཤིན་རྗེའི་གཤེད་དམར་པོའི་རྗེས་གནང༌། གཤིན་རྗེའི་གཤེད་དགྲ་ནག་པོ་ལྷ་བཅུ་གསུམ་ཐོད་པ་བཞི་དང་བཅས་པའི་དཀྱིལ་འཁོར་དུ་དབང་བསྐུར་བ།
ཕྱག་རྡོར་གཏུམ་པོ་ཁྱུང་ལྔའི་རྗེས་གནང༌། ཚེ་རེང་མ་མཆེད་ལྔའི་རྗེས་གནང༌། གྲུབ་ཆེན་ཁྱུང་པོ་རྣལ་འབྱོར་གྱིས་སྤྱན་དྲངས་པའི་ཡེ་ཤེས་མགོན་པོ་ཕྱག་དྲུག་པའི་སྐོར་དཔལ་ལྡན་ཤངས་པ་བཀའ་བརྒྱུད་ཀྱི་གསེར་ཆོས་བཅུ་གསུམ་དུ་གྲགས་པའི་རྗེས་གནང་ཐུན་མོང་མ་ཡིན་པ་སྙིང་ཞུགས་ཀྱི་རྗེས་གནང་དང་བཅས་པ།
གཞན་ཡང་འཕགས་པའི་གནས་བརྟན་བཅུ་དྲུག་གི་རྗེས་གནང༌།
འཇམ་དཔལ་དང་ས་པཎ་སྦགས་སྒྲུབ་ཀྱི་བྱིན་རླབས་ཟབ་མོ། འཕགས་པ་ཐུགས་རྗེ་ཆེན་

པོ་བཅུ་གཅིག་ཞལ་གཙོ་རྐྱང༌། གཙུག་ཏོར་རྣམ་པར་རྒྱལ་མ་ལྷ་དགུ། ཁྲོ་བོ་གཙུག་ཏོར་འབར་བ། ཕྱག་ན་རྡོ་རྗེ་ཨུ་ཙཱརྻ། གྲྭ་མངོན་ཛམ་དམར་ཕྱག་དྲུག་པ། ཕག་མོ་དཀར་མོ་ཤེས་རབ་གསལ་བྱེད་བཅས་ཀྱི་རྗེས་གནང༌།
མ་གཅིག་ཐུབ་པའི་རྒྱལ་མོའི་ལུགས་ཀྱི་ཚེ་དབང་ཟབ་མོ། གུ་རུ་ཡོན་ཏན་གཏེར་མཛོད་ཀྱི་བྱིན་ཟབ་དབང་བསྐུར་ཟབ་མོ། ཡར་ཀླུང་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་བའི་སྒྲུབ་ཐབས་རྒྱ་མཚོའི་རྗེས་གནང་ཡོངས་རྫོགས།
མཆིམས་ནམ་མཁའ་གྲགས་ཀྱིས་ཕྱོགས་གཅིག་ཏུ་བསྒྲིགས་པའི་སྣར་ཐང་བརྒྱ་རྩའི་རྗེས་གནང་ཡོངས་རྫོགས། ལམ་འབྲས་ཀྱི་ཆ་ལག་ལུས་སྦྱོང་བསྡུས་པ་ཡན་ལག་ལྔ་སྦྱོང༌། རྒྱས་པ་ཉི་ཤུ་པ།
ཕྲིན་ལས་སུམ་ཅུ་རྩ་གཉིས་ཞལ་ཤེས་དང་བཅས་པའི་བཀའ་ཁྲིད་དཔྱིས་ཕྱིན་པ་གསན་པར་མཛད་ཅིང༌། རྗེ་བཙུན་ས་རུ་བྱ་བྲལ་བའི་ལུགས་ཀྱི་གཅོད་དབང་ནམ་མཁའ་སྒོ་འབྱེད་ཀྱི་ཆོས་དབང་སེམས་ལ་བསྐུར་བ་དང༌།
རྡེལ་བུ་བྱིན་རླབས་བཅས་ལེགས་པར་གསན། དེ་དང་འབྲེལ་བར་གྲུབ་དབང་ས་རུ་པ་ཡབ་སྲས་རྗེས་འབྲང་དང་བཅས་པས་མཛད་པའི་གཅོད་ཡུལ་གྱི་གདམས་པ་ཟབ་མོ་རྣམས་ཀྱི་ལུང་དང༌། ཞར་བྱུང་དྲུང་ཀུན་དགའ་རིན་ཆེན་ལུགས་ཀྱི་གཅོད་སྐོར་ཡིག་ཆ་འགའ་ཞིག་གི་ལུང༌།
རྒྱལ་བ་རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་པོད་བཞིའི་ནང་ལུང་མེད་སྐོར་ཅུང་ཟད་མ་གཏོགས་ཡོངས་སུ་རྫོགས་པ་གསན། གཞན་ཡང་ལྗགས་ལུང་ཕྲན་བུ་འགའ་ཞིག་གསན་པ་ནི་སྨོས་ཀྱིས་མ་ལངས་སོ།
།དཔལ་ས་སྐྱ་པ་ཆེན་པོ་སྔགས་འཆང་བདུད་གྱི་སྟོབས་འཕྲོག་ངག་དབང་ཀུན་དགའ་རིན་ཆེན་གྱི་དྲུང་ནས་དཔལ་ལྡན་ས་སྐྱ་པའི་ཡབ་ཆོས་རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་

པའི་དབང་དང༌། སྨད་ལས་དྲག་པོ་སྒྲོལ་བའི་རྗེས་གནང༌། དེའི་སྒྲུབ་དཀྱིལ་གྱི་ལུང༌། ཁྲི་ཆེན་ཐམས་ཅད་མཁྱེན་པ་ངག་དབང་བཀྲ་ཤིས་རིན་ཆེན་གྱི་ཞལ་སྔ་ནས་མངའ་བདག་ཉང་ཉི་མ་འོད་ཟེར་གྱིས་ལྷོ་བྲག་སྲིན་མོ་སྦར་རྗེས་ཀྱི་བྲག་ནས་སྤྱན་དྲངས་པའི་གུ་རུ་དྲག་པོ་དམར་ཆེན་གྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བ།
འཇམ་མགོན་ཕྱོགས་ཀྱི་གླང་པོའི་དྲུང་ནས་གྲུབ་ཆེན་ཐང་སྟོང་རྒྱལ་པོའི་ལུགས་ཀྱི་ཚེ་རྟ་ཟུང་འབྲེལ་གྱི་ཚེ་དབང་ཟབ་མོ་བཅས་གསན་ནོ།
།སྙན་བརྒྱུད་བསྟན་པའི་མངའ་བདག་འདར་མཁན་ཆེན་ཀུན་དགའ་འཇམ་དཔལ་གྱི་དྲུང་ནས་དཔལ་རྡོ་རྗེ་འཇིགས་བྱེད་རྭ་ལུགས་ཐུན་མོང་མ་ཡིན་པ་དྲག་པོ་ཁྲོས་པ་ལྷ་བཅུ་གསུམ་གྱི་དབང་བཞི་ཡོངས་སུ་རྫོགས་པ།
དེ་དང་འབྲེལ་བར་རྫོགས་རིམ་རྭ་ཁྲིད་མཁའ་འགྲོའི་སྙན་རྒྱུད་ཀྱི་ཟབ་ཁྲིད་ཟབ་མོ་ལེགས་པར་གསན། ཡང་རྡོ་རྗེ་འཇིགས་བྱེད་ཀྱི་སྔགས་བཏུའི་བྱིན་རླབས།
ལས་གཤིན་དཔའ་གཅིག་ཡབ་ཡུམ། ལས་གཤིན་ཁྲག་མདོག་ཡབ་ཡུམ། ལས་གཤིན་བསེ་བྱ་བཞི་སྐོར། འཇིགས་བྱེད་དཔའ་གཅིག་ཞལ་ཕྱག་ཡོངས་རྫོགས། འཇིགས་བྱེད་དཔའ་གཅིག་ཞལ་གཅིག་ཕྱག་གཉིས་བཅས་ཀྱི་རྗེས་གནང་དང༌།
དེ་དག་གི་ལུང་སྐོར་འགའ་ཞིག །གཏེར་སྟོན་རྐྱང་མོ་གྲགས་ནས་བརྒྱུད་པའི་དཔལ་རྟ་མགྲིན་ཡང་གསང་ཁྲོས་པ་དབང་ཆེན་ལྷ་དགུ་དང༌། ཚེ་དབང་གྱིང་ལྔ་གཟའ་གདོང་བཅས་ཡོངས་རྫོགས། འཕགས་པ་རིག་པ་ཆེན་མོ་གཟའ་ཡུམ་གཙོ་འཁོར་རྣམས་དང༌།
ཛམ་སེར་ནག །འཕགས་པ་དོན་ཡོད་ཞགས་པ་ལྷ་ལྔ། རྡོ་རྗེ་གུར་ནས་གསུངས་པའི་སོར་འབྲང་མ་དཀར་མོ། རི་ཁྲོད་ལོ་མ་གྱོན་མ། ལྷ་མོ་ནོར་རྒྱུན་མ། གནོད་སྦྱིན་ཆེན་པོ་བེག་ཙེ་འཁོར་མང་བཅས་ཀྱི་རྗེས་གནང༌།

སེང་ལྡེང་ནགས་སྒྲོལ་གྱི་རྗེས་གནང་སྔོན་དུ་འགྲོ་བའི་སློབ་དཔོན་ཉི་མ་སྦས་པའི་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང་ཡོངས་རྫོགས། ཚར་པའི་ཆོས་སྤྱོད་སྐོར་གྱི་ལུང་རྣམས་གསན་ཡིག་ཏུ་གསལ་བ་བཞིན་དང༌།
ཁྱད་པར་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་ལ། མགོན་པོ་གྲི་གུག་ལྷ་ལྔ་རྒྱ་གཞུང་ལུགས་དང་སྙན་བརྒྱུད་ལུགས་གཉིས། ལྷ་བརྒྱད། ལྷ་བཅུ་གཉིས་མ། ལྷ་བཅུ་བདུན་མ་རྣམས་ཀྱི་དཀྱིལ་འཁོར་དུ་མངོན་པར་དབང་བསྐུར་བ་དང༌།
རྗེས་གནང་སྐོར་ལ། བ་རི་ལོ་ཙཱ་བ་ནས་བརྒྱུད་པའི་མགོན་རྐྱང༌། ལྕམ་དྲལ་ལྷ་གསུམ། ལྷ་བརྒྱད་ཐུན་མོང་བ་དང༌། ཐུན་མོང་མ་ཡིན་པ། ལྷ་བཅུ་གཉིས་མ་ཐུན་མོང་བ་དང༌།
ཐུན་མོང་མ་ཡིན་པ། ཁྲོ་བཅུའི་རྗེས་གནང་བཀའ་རྒྱ་ཤིན་ཏུ་དམ་པ། གསང་ཁྲིད་ལྷ་དགུ། ལྷ་མོ་དུད་སོལ་མའི་ཕྱི་སྒྲུབ་ཐུན་མོང་བ་དང༌། གསང་སྒྲུབ་ཐུན་མོང་མ་ཡིན་པ། ཕྱིའི་ལས་མཁན་གཅེར་བུ་ཟངས་གྲི་ཅན།
ནང་གི་ལས་མཁན་བེར་ནག་ཟངས་གྲི་ཅན། གསང་བའི་ལས་མཁན་པུ་ཏྲ་མིང་སྲིང༌། རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོ་ཐུན་མོང་བ་དང༌། ཐུན་མོང་མ་ཡིན་པ་རྣམས་ཀྱི་རྗེས་སུ་གནང་བ་དང༌།
རྡོ་རྗེ་བྲག་རྫོང་མའི་བསྲུང་བཟློག་གསད་མནན་བཞི་གཙོ་བོར་གྱུར་པའི་མན་ངག་ཕྱིའི་བྲག་རྫོང༌། དྲག་པོ་སྔགས་རྒོད་ནང་གི་བྲག་རྫོང༌། སེམས་ཉིད་ཡེ་ཤེས་ཀྱི་འཁོར་ལོ་གསང་བའི་བྲག་རྫོང་སྟེ་ཕྱི་ཁྲིད་ཡོངས་རྫོགས།
བསྙེན་སྒྲུབ་ལས་གསུམ་གྱི་སྒོ་ནས་གསང་བ་ཐུན་མོང་མ་ཡིན་པའི་ཁྲིད་རིམ་རྣམས་དང༌། དཔལ་གསང་བ་འདུས་པ་རྩ་བའི་རྒྱུད་ནས་བསྟན་པའི་ཞིང་སྐྱོང་སྟོབས་འཕྲོག་དབང་པོ་གདོང་བཞི་པའི་སྐོར་ལ།
བསྙེན་དུས་ཀྱི་

མགོན་པོ། སྒྲུབ་དུས་ཀྱི་མགོན་པོ་ཐུན་མོང་བ་དང༌། ཐུན་མོང་མ་ཡིན་པ། དཔལ་མགོན་གདོང་བརྙན་ཅན། གསང་སྒྲུབ་ཐུན་མོང་མ་ཡིན་པ། དཀར་པོ་ཚེ་འཕེལ་ཐུན་མོང་བ་དང༌། ཐུན་མོང་མ་ཡིན་པ། སེར་པོ་རྒྱས་བྱེད་ལྷ་ལྔ་དང༌།
ལྷ་དགུ་མ། དམར་པོ་དབང་སྡུད། སྔོན་པོ་བགེགས་འཇོམས། བརྩེགས་ཞལ་ཅན་ནམ་གནད་དབབ་ཀྱི་མགོན་པོ། ཁྱུང་ཞལ་ཅན། སེང་གེ་ནག་པོ། བྲམ་ནག་ཤན་པ་དྲུག་བསྐོར། བྲམ་ཟེ་མངགས་གཏད་བཅས་ཀྱི་རྗེས་སུ་གནང་བ་རྣམས་དང༌།
སྔོན་འགྲོ་དངོས་གཞི་རྗེས་གསུམ་ཚང་བའི་སྒོ་ནས་གསང་ཁྲིད་ཟབ་མོ་བཅས་ལེགས་པར་གསན་ཞིང༌། དེ་དག་གི་རྒྱབ་རྟེན་དུ་བེའུ་བུམ་ནོར་བུའི་དོ་ཤལ་དང༌། ཧ་ལ་ནག་པོའི་པོད་གཉིས་དཀར་ཆག་ལྟར་ཤིན་ཏུ་ཚང་བ་དང༌།
དེར་མ་འདུས་པའི་ཡིག་ཆ་འགའ་ཞིག་གི་ལུང་བཅས་གསན་པ་གསན་ཡིག་རིན་པོ་ཆེ་ལས་རྟོགས་པར་བྱའོ། །དཔལ་ཞྭ་ལུ་རི་ཕུག་གི་བྱང་གླིང་ཆོས་ཀྱི་ཁྲི་ལ་ཞབས་སེན་རྣམ་པར་བཀོད་པ་རིན་ཆེན་བློ་བཟང་མཁྱེན་རབ་དཔལ་བཟང་པོའི་དྲུང་ནས་བུ་ལུགས་རྡོ་རྗེ་མི་འཁྲུགས་པ་ལྷ་བཅུ་གསུམ་གྱི་དཀྱིལ་འཁོར་དུ་དབང་བསྐུར་བ་དང༌།
བཤད་རྒྱུད་རྡོ་རྗེ་རྩེ་མོ་ལས་གསུངས་པའི་དཔལ་གསང་བ་མཆོད་ཆེན་རིགས་བསྡུས་པའི་དཀྱིལ་འཁོར་ཆེན་པོའི་དབང་བཀའ་བཅུ་ཡོངས་སུ་རྫོགས་པ་དང༌།
གཞན་ཡང་ཞྭ་ལུའི་བཀའ་སྲུང་གི་གཙོ་བོ་མགོན་པོ་བེང་དམར་པོའི་རྗེས་གནང༌། འདོད་ཁམས་དབང་ཕྱུག་རྡོ་རྗེ་རབ་བརྟན་མའི་རྗེས་གནང་ཐུན་མོང་བ་དང༌།
ཐུན་མོང་མ་ཡིན་པ། ཚེ་སྒྲུབ་བུ་སྟོན་གོང་ཁུག་མའི་རིགས་ལྔའི་དབང་བསྐུར་བ་དང༌། ཐམས་ཅད་མཁྱེན་པ་བུ་སྟོན་རིན་ཆེན་གྲུབ་ཀྱི་བཀའ་འབུམ་པོད་ལྔའི་

ལྗགས་ལུང་རྗེ་བློ་གསལ་ཞབས་ཀྱི་དྲུང་ནས་གསན་པའི་འཕྲོས་༼ཆ༽པ་མན་དང་ཐུགས་སྲས་ལོ་ཙཱ་བའི་བཀའ་འབུམ་པོད་གཉིས་བཅས་ལུང་མེད་རྣམས་མ་གཏོགས་ཡོངས་སུ་རྫོགས་པ་དང༌། རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་གི་བཀའ་འབུམ་ཕལ་ཆེར་གྱི་ལུང་བཅས་གསན་ནོ།
།མཐའ་ཡས་པའི་དགེ་བའི་བཤེས་གཉེན་པོ་ཆེན་པོ་འཇམ་དབྱངས་ཕྲིན་ལས་དྲུང་ནས་མཁས་པ་ཆེན་པོ་ཐོ་ཡོན་རིན་པོ་ཆེ་དོན་གྲུབ་རྒྱལ་མཚན་དཔལ་བཟང་པོའི་ཞལ་སྔ་ནས་བསྒྲིགས་པའི་དབང་བརྒྱའི་ནང་ནས་ཐུབ་པ་དམ་ཚིག་གསུམ་བཀོད།
སྨན་ལྷ། གདུགས་དཀར་ལྷ་བཅུ་བདུན་མ་དང༌། ལྷ་སོ་བདུན་མ། རྣམ་འཇོམས་སྔོན་པོ། སྣུར་ལུགས་རྣམ་འཇོམས། གཟའ་ཡུམ།
དཔལ་མཆོག་རིགས་བསྡུས། དཔལ་མཆོག་རྡོ་རྗེ་སེམས་དཔའ། ཁམས་གསུམ་རྣམ་རྒྱལ། འཇམ་དཔལ་གསང་ལྡན། འཇིགས་བྱེད་དཔའ་གཅིག །འཇིགས་བྱེད་ཞེ་དགུ་མ། གཤིན་རྗེ་གདོང་དྲུག །བདེ་མཆོག་སྟོད་འགྲེལ་ལུགས།
བདེ་མཆོག་ངམ་རྫོང་སྙན་བརྒྱུད། བདེ་མཆོག་མཁའ་འགྲོ་སྙན་བརྒྱུད་འབྲིང་པོ་ལྷ་བཅུ་བདུན་མ་ནཱ་རོ་ལུགས། བོང་ཞལ་ཅན། མཁའ་འགྲོ་རྒྱ་མཚོ། ཀྱེ་རྡོར་ཛྙཱ་ན་ལུགས་སམ་ནཱ་རོ་ལུགས། རྔོག་ལུགས་ཀྱེ་རྡོ་རྗེ།
རྔོག་ལུགས་བདག་མེད་མ། རྔོག་ལུགས་ཀྱེ་རྡོར་རིགས་བསྡུས། དུས་གསུམ་མཁྱེན་པའི་ཐུགས་དམ་བདེ་མཆོག་ལྷ་ལྔ། རྡོ་རྗེ་ཕག་མོ། དགྱེས་རྡོར་ལྷ་ལྔ་རྣམས་ཀྱི་དབང༌། སྒྲོལ་མ་ལྷ་ལྔ་དང༌།
རྟ་མགྲིན་ཤྭ་ན་བཞི་སྐོར་གྱི་རྗེས་གནང༌། མི་ཏྲ་ལུགས་ཀྱི་སྤྱན་རས་གཟིགས་རྒྱལ་བ་རྒྱ་མཚོའི་དབང་དང་བཅས་པ་སྟེ། མདོར་ན་རྗེས་གནང་གཉིས་དང་བཅས་པའི་དབང་ཉེར་དགུ་ལེགས་པར་གསན། ཡང་བདེ་མཆོག་

མཁའ་འགྲོ་སྙན་བརྒྱུད་ཡབ་བཀའ་ལྷ་དྲུག་ཅུ་རྩ་གཉིས་ཀྱི་དབང་དང༌། ཡུམ་བཀའ་ཕག་མོ་ལྷ་བཅོ་ལྔའི་བྱིན་རླབས་བཅས་གསན། ཡང་སྨྲ་བའི་སེང་གེ་ཐོ་ཡོན་རིན་པོ་ཆེས་བསྒྲིགས་པའི་རྗེས་གནང་བརྒྱ་རྩའི་སྐོར་ལས་ཚོམ་བུ་ཉེར་གཅིག་གི་མཎྜལ་ལ་བརྟེན་པའི་ཇོ་ལུགས་སྒྲོལ་མ་ཉེར་གཅིག་གི་རྗེས་གནང༌།
བཀའ་གདམས་ལྷ་བཞི། འཇམ་དཀར་ཤེས་རབ་འཁོར་ལོ། ལྷ་མོ་སྣ་ཚོགས་ཡུམ། སྲད་བརྒྱུད་ལོ་གྱོན་གཙོ་འཁོར་གསུམ་པ།
རས་ཆུང་ལུགས་ཀྱི་གཏུམ་པོ་ཁྱུང་ལྔ། རས་ཆུང་ལུགས་ཀྱི་ཕྱག་རྡོར་གཏུམ་པོ་ཁྲ་ཐོགས། བ་རི་ལུགས་ཀྱི་རྣམ་འཇོམས་ལྗང་སྔོན། མི་གཡོ་བ་སྔོན་པོ། ཇོ་ལུགས་སྨེ་བརྩེགས་ལྗང་ནག །ཁྱུང་ནག་མེའི་སྤུ་གྲི།
ཁྲོ་བོ་རྡོ་རྗེ་ཤུགས། ལྷ་མོ་ཤྲ་བ་ཎ། ཐུགས་རྗེ་ཆེན་པོ་བཅུ་གཅིག་ཞལ་ལ་བདེ་གཤེགས་རིགས་བཞིས་བསྐོར་བ། སྐྱེར་སྒང་ལུགས་ཀྱི་སྤྱན་རས་གཟིགས་གཙོ་འཁོར་གསུམ་པ། སྒྲོལ་མ་གཙོ་རྐྱང༌།
སྒྲོལ་དཀར་སྐུ་གསུང་ཐུགས་ཀྱི་རྗེས་གནང་དང༌། གཏོར་མ་རིལ་བུའི་ཚེ་དབང༌། གྲུབ་རྒྱལ་ལུགས་རྟ་མགྲིན་པད་དབྱུག་ཅན། རྟ་མགྲིན་ཟླ་རྒྱལ་ལུགས་སམ་ལྕགས་རལ་ཅན། བོ་དོང་ལུགས་ཀྱི་དབྱངས་ཅན་དཀར་མོ།
འཇིགས་བྱེད་དཔའ་གཅིག་ཞལ་གཅིག་ཕྱག་གཉིས་པ། འཇིགས་བྱེད་སྔགས་བཏུ། རྡོར་སེམས་ཡུམ་ཅན། རྡོར་སེམས་ཡབ་རྐྱང༌། གསང་འདུས་སྔགས་བཏུ། བདེ་མཆོག་སྔགས་བཏུ། རྒྭ་ལོའི་ལུགས་ཀྱི་བདེ་མཆོག་ལྷན་སྐྱེས།
སྟག་ལུང་པའི་ཐུགས་དམ་བདེ་མཆོག་དཔའ་གཅིག །རྡོ་རྗེ་ཕག་མོ་ཐང་ལུགས་ཀྱི་བྱིན་རླབས་བརྡ་དབང༌། བདེ་མཆོག་དཀར་པོ། ཕྱག་རྡོར་འཁོར་ཆེན། འཕགས་ལུགས་ཛམྦྷ་ལ་ཞལ་གསུམ་ཕྱག་དྲུག་པ་ཡུམ་ཅན།

ཆབ་མདོ་ཞལ་ངོ་ཡབ་སྲས་ཀྱི་ཐུགས་དམ་ལྕགས་རིའི་ཕྱི་ལས་མི་འདའ་བའི་ཟབ་ཆོས་གྲུབ་ཆེན་མི་ཏྲ་ཛོ་ཀིའི་མན་ངག་ཆོས་དྲུག་ཏུ་གྲགས་པ་ཐུགས་རྗེ་ཆེན་པོ་རྒྱལ་བ་རྒྱ་མཚོ། ཕྱག་ན་རྡོ་རྗེ། འཇམ་དབྱངས།
ཚེ་དཔག་མེད། སྒྲོལ་མ། ཛམྦྷ་ལ་བཅས། དེའི་ཆ་ལག་རྟ་མགྲིན་དམར་ཆུང་དང༌། བཀའ་སྲུང་བྲག་ལྷ་མགོན་པོ་བཅས་བརྒྱད། མགོན་པོ་ཕྱག་བཞི་པ། ཕྱག་བཞི་པ་མགོན་དཀར་འཆི་བདག་འཇོམས་པ། མགོན་དམར་དངོས་གྲུབ་ལྕགས་ཀྱུ།
མགོན་སེར་དགོས་འདོད་ཀུན་འབྱུང༌། མགོན་ལྗང་ཕྲིན་ལས་ལྷུན་གྲུབ་སྟེ་རྗེས་གནང་བཞི་བཅུ་ཞེ་བརྒྱད་བཅས་དང༌། ཡང་འཇིགས་བྱེད་ཞལ་ཕྱག་ཡོངས་རྫོགས། ལེགས་ལྡན་མཆེད་གསུམ་གྱི་རྗེས་གནང་བཅས་གསན་ནོ།
།ལུང་གི་སྐོར་ལ། བསྟོད་པ་བརྒྱ་ལྔ་བཅུ་པ་སློབ་དཔོན་རྟ་དབྱངས་ཀྱིས་མཛད་པས་མཚོན་རྒྱུད་སོ་སོའི་འགྲེལ་པ་དང༌། སྒྲུབ་ཐབས་སོགས་འཕགས་ཡུལ་མཁས་པའི་བསྟན་བཅོས་མང་དུ་གསན་པ་རྣམས་ནི་བྲི་བར་མ་ནུས་པས་ཞིབ་པར་གསན་ཡིག་རིན་པོ་ཆེ་ལས་རྟོགས་པར་བྱའོ།
།གཞན་ཡང་བཅོམ་ལྡན་འདས་སྨན་གྱི་བླ་མའི་རྣམ་འཕྲུལ་དྲང་སྲོང་རིག་པའི་ཡེ་ཤེས་ཀྱིས་གསུངས་པའི་རྩ་རྒྱུད། བཤད་རྒྱུད།
མན་ངག་རྒྱུད། ཕྱི་མ་རྒྱུད་དེ་སྨན་གྱི་རྒྱུད་བཞིར་གྲགས་པའི་ལུང༌། མན་ངག་རྒྱུད་ཀྱི་ལྷན་ཐབས་མི་དབང་སངས་རྒྱས་རྒྱ་མཚོས་མཛད་པ། དར་མོ་སྨན་རམས་པ་བློ་བཟང་ཆོས་གྲགས་ཀྱིས་བསྒྲིགས་པའི་གདམས་ངག་བཀའ་རྒྱ་མ་བཅས།
བཀའ་གདམས་གླེགས་བམ་རིན་པོ་ཆེ་ཕ་ཆོས་ལེའུ་ཉི་ཤུ་རྩ་དྲུག །བུ་ཆོས་ལེའུ་ཉི་ཤུ་རྩ་གཉིས། ངོ་མཚར་བའི་གཏམ་འཐོར་བུའི་ལེའུ་གཅིག །གཞན་ཡང་ལོ་རྒྱུས་ལ་སོགས་པ་

ཕྲན་འགའ་ཞིག་སྟེ་ཡོངས་དྲིལ་ཡིག་སྣ་ང་དྲུག་གི་ལུང༌། བེའུ་བུམ་སྔོན་པོའི་འགྲེལ་པ་སློབ་དཔོན་ཇོ་བོས་མཛད་པ། བློ་སྦྱོང་ལེགས་བཤད་ཀུན་འདུས་ཀྱི་པོད་སོགས་བཀའ་གདམས་གོང་མ་རྣམས་ཀྱི་གསུང་རབ་མང་པོ།
ཇོ་ནང་སྤྲུལ་སྐུ་ཀུན་དགའ་སྙིང་པོའམ། ཏཱ་ར་ནཱ་ཐའི་བཀའ་འབུམ་དེང་སང་ལུང་རྒྱུན་གང་བཞུགས་ཀྱི་ལུང་བཅས་གསན་ནོ། །ཡང་སྐུ་ན་ཕྲ་མོའི་སྐབས་ཞྭ་སེར་བསྟན་པའི་གཙུག་རྒྱན་བྲག་དགོན་ཞབས་དྲུང་རིན་པོ་ཆེ་དཀོན་མཆོག་བསྟན་པ་རབ་རྒྱས་དྲུང་ནས་ཟབ་ཆོས་འགའ་ཞིག་གསན་ཏེ།
དེའང་ཐེག་པ་ཆེན་པོའི་བློ་སྦྱོང་དོན་བདུན་མའི་གདམས་པ་ཟབ་མོ་གླེགས་བམ་བཅས་ཀྱི་ལུང༌། བཀའ་གདམས་ལྷ་བཞིའི་རྗེས་གནང༌།
དབྱངས་ཅན་དཀར་མོའི་རྗེས་གནང་ཐུན་མོང་མ་ཡིན་པ། ཕྱག་རྡོར་འཁོར་ཆེན་ལྷ་བཅོ་བརྒྱད་པ་དང༌། གཤེད་དམར་ལྷ་བཅུ་གསུམ་མའི་དབང༌། ཕྱག་རྡོར་ཨུ་ཙཱརྻ་དང༌། དབྱངས་ཅན་མ་དམར་མོའི་རྗེས་གནང༌།
འཇིགས་བྱེད་ཀྱི་དུག་དབང་རྨ་བྱ་རྒྱས་པ། བདེ་མཆོག་དྲིལ་བུ་ཕྱི་དཀྱིལ་ལྷ་ལྔ་དང༌། ལུས་དཀྱིལ་གྱི་དབང༌། རྟ་མགྲིན་དམར་པོ་པདྨའི་དབྱུག་ཏོ་ཅན་གྱི་རྗེས་གནང་བཅས་གསན། གཞུང་ལུགས་སྨྲ་བ་དགའ་ལྡན་དཔོན་སློབ་བྱམས་པ་སྨོན་ལམ་གྲགས་པའི་དྲུང་ནས་ལམ་འབྲས་བླ་མ་བརྒྱུད་པ་རྒྱ་གར་པའི་ལོ་རྒྱུས་ནས་བཟུང་ཡབ་རྗེ་བསོད་ནམས་རིན་ཆེན་བར་གྱི་ལམ་འབྲས་ཚོགས་བཤད་བླ་མ་བརྒྱུད་པའི་རྣམ་ཐར་སྐོར་གྱི་ལུང་རྣམས་གསན།
རྣམ་འདྲེན་དམ་པ་མངའ་རིའི་བླ་མ་ཀུན་དགའ་འཇམ་དབྱངས་དྲུང་ནས་ཨོ་རྒྱན་མཆོག་གྱུར་བདེ་ཆེན་གླིང་པའི་གཏེར་བྱོན་ཐུགས་སྒྲུབ་བར་ཆད་ཀུན་སེལ་གྱི་དབང་དང༌། གཟའ་ཡུམ་གཙོ་འཁོར་རྣམས་ཀྱི་དབང་བསྐུར་བ་གསན།
སྒྲུབ་བརྒྱུད་བསྟན་པའི་ཉི་མ་གངས་རིའི་རྡོ་རྗེ་འཛིན་པ་འཇིགས་

མེད་ཆོས་ཀྱི་རྒྱལ་མཚན་དྲུང་ནས་ཀུན་མཁྱེན་པདྨ་དཀར་པོའི་དག་པའི་གཟིགས་ངོར་ཤར་བའི་གུར་དྲག་ཕུར་ཤམ་ཅན་གྱི་སྟོད་ལས་བྱང་ཆུབ་སྒྲུབ་པ་དང༌། སྨད་ལས་དགྲ་བགེགས་སྒྲོལ་བའི་བྱིན་རླབས་ཟབ་མོ། དེས་མཛད་པའི་བླ་མ་དྲག་པོ་ཀཱི་ལ་ཡའི་མན་ངག་གི་ལུང་དང༌།
དམར་ཁྲིད་མདོར་བསྡུས་བཅས་གསན། ཡང་ཆབ་མདོ་རྒྱ་ར་སྤྲུལ་སྐུ་རིན་པོ་ཆེ་འཕགས་མཆོག་འཇིགས་མེད་ཐུབ་བསྟན་ཆོས་ཀྱི་དབང་ཕྱུག་གི་དྲུང་ནས་མི་ཏྲའི་ཁྲིད་དྲུག་ལ་ལྷ་རང་རང་གི་དབང་བསྐུར་བ་དང་རྗེས་གནང་སྔོན་དུ་འགྲོ་བས།
སྤྱན་རས་གཟིགས་གསུང་གི་ཁྲིད། འཇམ་པའི་དཔལ་སྐུའི་ཁྲིད། ཕྱག་ན་རྡོ་རྗེ་ཐུགས་ཀྱི་ཁྲིད་བདུད་དཔུང་འཇོམས་བྱེད།
ཚེ་དཔག་མེད་ཡོན་ཏན་གྱི་ཁྲིད་འཆི་མེད་རྡོ་རྗཻའི་སྐུ་སྒྲུབ་པ། སྒྲོལ་མ་འཇིགས་པ་བརྒྱད་སྐྱོབ་ཕྲིན་ལས་ཀྱི་ཁྲིད་འཁོར་བའི་འཕྲང་སྒྲོལ་བ། ཛམྦྷ་ལ་སེར་པོའི་ཁྲིད་དངོས་གྲུབ་ཆར་འབེབས་རྣམས་དང༌།
ཆོས་སྐྱོང་བྲག་ལྷ་མགོན་པོའི་རྗེས་གནང༌། དེ་དག་གི་རྒྱབ་རྟེན་དུ་གྲུབ་ཆེན་མི་ཏྲ་ཛོ་ཀིའི་ཐུགས་དམ་ལྷ་དྲུག་གི་རྩ་བའི་ཆོས་ཚན་ཐེམས་ཡིག་དཀར་ཆག་གསལ་བའི་མེ་ལོང་ལས་བྱུང་བའི་ཆོས་སྐོར་རྣམས་ཀྱི་ལུང་བཅས་ལེགས་པར་གསན་ནོ།
།ཆོས་ཀྱི་སྤྱན་ལྡན་བླ་མ་བསྟན་པ་དར་རྒྱས་དྲུང་ནས་སློབ་དཔོན་ཆེན་པོ་ས་ར་ཧས་བཀྲལ་བའི་སངས་རྒྱས་ཐོད་པ་ལྷ་ཉེར་ལྔའི་དབང་དང༌། དཔལ་རྡོ་རྗེ་འཇིགས་བྱེད་ས་ལུགས་ཀྱི་དབང་བཞི་ཡོངས་སུ་རྫོགས་པ་གསན་པ་སྟེ།
མདོར་ན་བཀའ་ཆོས་ཀྱི་རིགས་གསན་པ་དེ་རྣམས་ཀྱང་འདིར་ནི་རགས་པ་ཙམ་སྨོས་པར་ཟད་ཀྱི། འདིར་མ་འདུས་པའི་ཡིག་ཆ་སོ་སོའི་ལུང་དང༌།
གཞན་ཡང་གསང་སྔགས་གསར་རྙིང་གི་དབང་ལུང་མན་ངག་རྣམས་ཀྱིས་གཙོས་ཕྱི་ནང་གི་རིག་པའི་གནས་ཇི་སྙེད་པ་གསན་པའི་ཚུལ་ཞིབ་མོར་ཕྱེ་

ན་མཐའ་ཡས་ཤིང་བརྗོད་པའི་གྲངས་ལས་འདས་པ་ཞིག་སྣང་མོད། འདིར་ནི་ཡི་གེས་འཇིགས་པས་བྲི་བར་མ་ནུས་ཀྱང་བློ་གྲོས་དང་སྐལ་བར་ལྡན་པའི་གང་ཟག་དག་གིས་རྗེ་འདིའི་གསན་ཡིག་ཡིད་བཞིན་གྱི་ནོར་བུ་རིན་པོ་ཆེའི་བང་མཛོད་བྱེ་བ་ཕྲག་བརྒྱའི་སྒོ་འཕར་དུས་གཅིག་ཏུ་དབྱེ་བ་དང་མཚུངས་པ་དག་ལ་ཞིབ་ཏུ་གཟིགས་ཏེ་རྨད་དུ་བྱུང་བའི་རྣམ་པར་ཐར་པ་རྒྱ་མཚོ་ཆེན་པོ་དང་འདྲ་བ་འདི་ལྟ་བུའི་རྗེས་སུ་བསླབ་པར་བྱའོ།
།དེ་ལྟར་ཐོས་པ་རྒྱ་མཚོའི་ཕ་རོལ་ཏུ་ཕྱིན་པ་དེའང༌། འཕགས་པ་ལྷག་པའི་བསམ་པ་བསྐུལ་བའི་མདོ་ལས། ཇི་ལྟར་ཤུན་པ་དེ་བཞིན་སྨྲ་བ་སྟེ། །རོ་ལྟ་བུ་ནི་འདི་ལ་དོན་སེམས་ཡིན། །དེ་ལྟ་བས་ན་སྨྲ་ལ་དགའ་སྤངས་ཏེ།
།རྟག་ཏུ་བག་ཡོད་བྱོས་ལ་དོན་སོམས་ཤིག །སྨྲ་བའི་ཉེས་པ་འདི་འདྲ་རྟོགས་གྱུར་ཅིང༌། །དོན་གྱི་ཡོན་ཏན་མཆོག་འདི་ཤེས་ནས་ནི། །འདི་ན་བྱང་ཆུབ་མཁས་པ་གང་ཡིན་པ། །དེས་ནི་དོན་བསམ་པ་ལ་དགའ་བར་གྱིས།
།ཞེས་གསུངས་པ་ལྟར་ཐོས་པ་ཙམ་དུ་མ་བཞག་པར་བསམས་བྱུང་གི་ཤེས་རབ་ཀྱིས་ཐོས་པའི་དོན་ལ་ཡང་དང་ཡང་དུ་དཔྱད་ཅིང་རིགས་པའི་ཚོགས་མཐའ་ཡས་པས་གཏན་ལ་ཕབ་པའི་སྒོ་ནས། ཟབ་མོ་ལྟ་བའི་གནས་ལུགས་ལ་རྒྱ་ཆེན་སྤྱོད་པའི་རིམ་པ་སྒོམ་པས་ཉམས་སུ་ལེན་པ་སོགས་ཀྱི་གནས་སྐབས་གང་དང་གང་ལའང་མ་རྟོགས་པ་དང༌།
ལོག་པར་རྟོག་པ་དང༌། ཐེ་ཚོམ་གྱི་འཆིང་བ་སོགས་འཁྲུལ་པའི་དྲི་མ་ཕྲ་མོ་ཙམ་ཡང་མེད་པར་ཐུགས་ཀྱི་དཔྱད་པ་ཡོངས་སུ་རྫོགས་པར་མཛད་པ་ཡིན་ནོ།
།ཞབས་སེན་ཉི་མ་འཆར་ཀའི་འོད་ཀྱིས་ནི། །མཐའ་ཀླས་རྒྱལ་བའི་ཅོད་པན་མཛེས་གྱུར་ཀྱང༌། །བཤེས་གཉེན་ནོར་བུའི་ཕྲེང་བས་གཙུག་ཏོར་མཆོག
།སླར་ཡང་མཛེས་པ་དམ་པའི་རྩེ་མོར་བསྒྲུབས། །རྣམ་པ་ཐམས་ཅད་མཁྱེན་པའི་

བང་མཛོད་དུ། །ད་དུང་ཐོས་པའི་ནོར་བུ་ཆེར་སྡུད་པས། །ནམ་ཡང་ཆོག་མི་ཤེས་པའི་བློ་གྲོས་ཅན། །འདི་ཡི་དགོངས་པ་ནམ་ཞིག་གང་བར་འགྱུར། །སྨན་མཛད་ཁྱེད་ཀྱིས་བདོག་པ་ཇི་སྙེད་པས། །མཐའ་ཀླས་འགྲོ་བའི་རེ་འདོད་སྐོང་ཞེས་རྫུན།
།གཞན་དུ་རྣམ་མང་ཤེས་བྱ་ནོར་བུའི་ཚོགས། །མ་བྱིན་པར་ཡང་བདག་གིར་བཞེད་འདི་ཅི། །ཇི་སྙེད་ཤེས་བྱ་རྒྱ་མཚོའི་ཁྱོན་གྱིས་ཀྱང༌། །ནམ་མཁའི་མཐའ་ལྟར་ཡངས་པའི་མཁྱེན་རབ་ལ།
།ཆ་ཙམ་འགྲན་པར་མ་བཟོད་མགོན་ཁྱོད་ཀྱི། །ཐུགས་ཀྱི་བུམ་བཟང་མཆོག་ཏུ་ཡིབ་བམ་སྙམ། །སྨྲ་བའི་ཤུན་པ་སྤངས་ཏེ་རྩེ་གཅིག་ཏུ། །ཟབ་མོའི་དོན་ལ་སྤྱོད་པ་མངར་བའི་རོ། །རྣམ་པར་དཔྱོད་ལྡན་ཁྱོད་ཀྱིས་མྱོང་བ་ལྟར།
།སྲིད་ན་བློ་ལྡན་བརྒྱས་ཀྱང་མྱོང་བ་མེད། །ཅེས་ཁམས་གསུམ་ཆོས་ཀྱི་རྒྱལ་པོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམ་པར་གཡོ་བ་ལས།
ཕྱི་ནང་གི་རིག་པའི་གནས་རྣམས་ལ་མང་དུ་ཐོས་པ་ཡོངས་སུ་བཙལ་བའི་སྐབས་ཏེ་གསུམ་པའོ།། །། ༈ དེ་ནས་དགུང་གྲངས་ཉེར་གསུམ་པའི་སྐབས་ཕན་ཁང་མཁན་རིན་པོ་ཆེ་ཀུན་དགའ་བསྟན་པའི་བློ་གྲོས་ནས་ས་སྐྱ་བདག་ཆེན་རིན་པོ་ཆེར་ཨེ་ཝྃ་བླ་བྲང་གི་མཁན་པོའི་དགོངས་ཁྲོལ་ནན་ཏན་དུ་ཞུས་སྟབས་ངོར་གྱི་བླ་ཁག་ཁང་ཚན་རྣམས་ལ་མཁན་པོའི་འོས་འདུ་འཕྲལ་དུ་འབུལ་དགོས་ཀྱི་བཀའ་ལུང་གནང་བར།
ཨེ་ཝྃ་པའི་བླ་ཁག་ཁང་ཚན་ཐམས་ཅད་ཀྱིས། དེང་གི་སྐབས་འདིར་བྱང་ཕྱོགས་ཐུབ་པའི་རྒྱལ་ཚབ་རྒྱལ་བ་རྡོ་རྗེ་འཆང་ཀུན་དགའ་བཟང་པོ་ཉིད་རང་བསྟན་ཉི་ཟླ་ལྟ་བུར་སླར་ཡང་སྤེལ་བའི་སླད་དུ་བསམ་བཞིན་སྐུའི་སྐྱེ་

བ་བཞེས་པར་གདོན་མི་ཟ་བ་རྗེ་བཙུན་འཇམ་པའི་དབྱངས་འདི་ཉིད་བཞུགས་བཞིན་པར། འགྲོ་མགོན་སངས་རྒྱས་ཡོད་བཞིན་དུ། །སྟོན་པ་གཞན་ལ་གུས་བྱེད་པ། །ཡན་ལག་བརྒྱད་ལྡན་ཆུ་འགྲམ་དུ། །བ་ཚྭའི་ཁྲོན་པ་རྐོ་བ་བཞིན།
།ཞེས་གསུངས་པ་ལྟར་མགོན་པོ་འདི་ལྟ་བུ་ལ་གསོལ་བ་འདེབས་པ་སྤངས་ཏེ། སྟོན་པ་གཞན་དུ་འཚོལ་བ་ནི་ཧ་ཅང་དགོས་མེད་དུ་ཟད་པས། ད་ནི་ངེས་པར་རྗེ་བཙུན་དམ་པ་འདི་ཉིད་ལ་སྙིང་གི་དཀྱིལ་ནས་གསོལ་བ་འདེབས་པ་ལས་འོས་མ་མཆིས་སོ་སྙམ་དུ་ཕན་ཚུན་འགྲོ་བ་ཙམ་ཡང་མི་དགོས་པར་བསམ་པ་ཆིག་དྲིལ་དུ་མཐུན་ཏེ་ཐམས་ཅད་ཀྱིས་མགྲིན་གཅིག་ཏུ་གསོལ་བ་རྩེ་གཅིག་བཏབ་ཀྱང་རེ་ཞིག་ཞལ་གྱིས་མ་བཞེས་པར།
སླར་ཡང་བླ་གྲྭ་རྣམས་ནས་འཇམ་མགོན་བདག་ཆེན་རིན་པོ་ཆེར་སྙན་ཞུ་དེ་ལྟར་ཕུལ་བས། དཔལ་ས་སྐྱ་ནས་བདག་ཆེན་རིན་པོ་ཆེ་སྐུ་མཆེད་རྣམས་དང༌། སྟོབས་ཀྱི་འཁོར་ལོས་སྒྱུར་བ་གནམ་བསྐོས་དགའ་ལྡན་ཕོ་བྲང་བ་ནས་ཀྱང་རྗེ་འདི་ཉིད་ཆོས་ཀྱི་ཁྲི་ལ་ཞབས་སེན་འཁོད་པ་ཞིག་བྱུང་ན་སྙིགས་མ་ལྔ་པོ་བདོ་བའི་དུས་འདིར་སྲོག་ཆད་ཁ་མར་བདུད་རྩི་ལྟ་བུ་བསྟན་འགྲོར་སྨན་ཡོན་ཆེན་པོར་འགྱུར་བར་དགོངས་ཏེ་གདན་སའི་ཁུར་བཞེས་མཛད་དགོས་པའི་བཀའ་ལུང་ལན་གཅིག་མ་ཡིན་པར་ཡང་ནས་ཡང་དུ་ནན་ཏན་དུ་སྩལ་བ་དང་ཆབ་ཅིག་ཨེ་ཝྃ་པའི་བླ་གྲྭ་རྣམས་ནས་ཀྱང་ཕྱག་གི་མེ་ཏོག་རི་བོ་ལྟར་བརྩེགས་ནས་གསོལ་བ་རྩེ་གཅིག་ཏུ་བཏབ་པར།
སྤྱིར་དེ་སྐབས་བླ་ཁག་གི་ཞབས་དྲུང་འགའ་རེ་བཞུགས་ཀྱང་འགའ་ཞིག་ཁམས་ཕྱོགས་སུ་བཞུགས་པ་དང༌། འགའ་ཞིག་དགུང་གྲངས་ནར་མ་སོན་ཞིང་སྐུ་ཡོན་གཟིགས་སྐྱོང་གི་སྐབས་ཡིན་སྟབས་ཞུ་ཡུལ་དུ་ཆེར་མ་གྱུར་མོད།
འོན་ཀྱང་རྒྱལ་བའི་བསྟན་པ་ལ་སྟོན་པ་གཉིས་པ་ལྟ་བུའི་མཛད་ཕྲིན་ཅན་

འཇམ་དབྱངས་མཁྱེན་བརྩེའི་དབང་པོ་དང༌། མདོ་སྔགས་བསྟན་པའི་སྲོག་ཤིང་འཇམ་པའི་དབྱངས་ངག་དབང་ལེགས་གྲུབ་གཉིས་ཀ་བཞུགས་ཡོད་པ་ལས། འཇམ་མགོན་བཀའ་འགྱུར་བ་ཆེན་པོ་ནི་དེ་སྐབས་གྲྭ་རྐྱང་གི་ཚུལ་དུ་བཞུགས་ཤིང༌།
ཁྱད་པར་ཟང་ཟིང་གི་དངོས་པོ་རྣམས་རྙེད་པ་དང་གཏོང་བ་དུས་གཅིག་པའི་རྣམ་ཐར་སྐྱོང་བ་ལ་བརྟེན་ནས། བླ་བྲང་གི་རྩིས་སྤྲོད་སོགས་གང་ཅིའི་ཐད་ནས་རེ་ཞིག་ཐུགས་འགན་ལྕོགས་མིན་གྱིས་སྙན་ཞུ་འབུལ་གནང་མཛད་མ་བདེའང༌།
འཇམ་དབྱངས་མཁྱེན་བརྩེའི་དབང་པོ་ཉིད་དུས་དེ་ཙམ་ན་དབུས་གཙང་ཁམས་གསུམ་དུ་འགྲན་ཟླ་དང་བྲལ་བའི་མཁས་གྲུབ་ཆེན་པོ་འཕགས་ཡུལ་གྱི་ཤིང་རྟ་ཆེན་པོ་གཉིས་དང་རྣམ་པར་དབྱེ་བ་ཅུང་ཟད་ཀྱང་མ་མཆིས་པར་དཔྱོད་ལྡན་ཐམས་ཅད་ཀྱི་མཐུན་སྣང་དུ་གྲུབ་པ་དང༌།
མ་ཟད་ཐར་རྩེ་རང་གི་སྐུ་ངོས་ཀྱི་གྲངས་སུའང་བཞུགས་སྟབས་ཅིས་ཀྱང་གདན་ས་མཛད་ཐུབ་ཀྱི་ཞུ་བ་ཡང་ཡང་ནན་ཏན་དུ་འབུལ་གནང་མཛད་ཀྱང་གཏན་ནས་ཞལ་གྱིས་མ་བཞེས་པར།
སླར་ཡང་རྗེ་དེ་ཉིད་ཀྱི་གསུང་གིས། སྤྱིར་ཐར་རྩེ་རང་གི་གདུང་རིགས་སུ་བྱོན་པའི་བླ་མ་སུའང་མི་བཞུགས་པ་ཞིག་ཡིན་ན་བདག་གིས་ཀྱང་བགྱི་སྒོ་གང་འོས་བྱེད་པ་གཞིར་བཅས་ཀྱང༌།
ད་ལྟ་ནི་རྗེ་བཙུན་འཇམ་པའི་གཏེར་ཆེན་ཉིད་རིན་པོ་ཆེ་ལྟ་བུ་བཞུགས་བཞིན་དུ་བདག་གིས་མཁན་པོ་འོས་སུ་མི་ཆེ་བས། ད་ནི་གདུལ་བྱའི་འགྲོ་བ་འདི་དག་གི་དོན་ལ་ཆེད་དུ་དགོངས་ཏེ་རྗེ་ཉིད་ཁོ་ན་གདན་ས་ཆེན་པོའི་བཞུགས་ཁྲིར་ཕེབ་ཐུབ་པ་ཞིག་ཅིས་ཀྱང་མཛད་དགོས་སོ་ཞེས་ཕྱིར་ཞིང་བཀའ་ནན་ཟློག་ཏུ་མེད་པ་སྩལ་བར་མཛད་དོ།
།དེའི་དགོངས་གཞིའང་སྤྱིར་སེམས་ཅན་རྣམས་ནི་སྔོན་གྱི་སྨོན་ལམ་དང༌།
རང་རང་གི་ལས་ཀྱིས་འཕེན་པ་མི་འདྲ་བའི་དབང་གིས་སྐྱེ་འཆིའི་ཕྲེང་བ་གྲངས་

མེད་པས་འཁོར་བའི་སྐྱེ་གནས་རྣམས་སུ་འཁོར་བ་ན་ཡུན་རིང་པོ་ཞིག་ནས་རང་རང་གི་དགེ་བའི་བཤེས་གཉེན་དུ་གྱུར་པ་གང་ཡིན་པ་དེས་འདུལ་བ་ནི་ཆེས་སླའི། དེ་ལས་གཞན་དུ་ན། ལྷ་ཡི་རྒྱལ་པོས་ཆར་ཕབ་ཀྱང༌།
།ས་བོན་མི་རུང་མི་འཁྲུངས་ལྟར། །སངས་རྒྱས་རྣམས་ནི་བྱུང་གྱུར་ཀྱང༌། །སྐལ་པ་མེད་པས་བཟང་མི་མྱོང༌། །ཞེས་གསུངས་པ་ལྟར་སྐལ་པ་དང་མི་ལྡན་ན་ཡོན་ཏན་གྱི་ཁྱད་པར་བསམ་གྱིས་མི་ཁྱབ་པ་མངའ་བའི་འདྲེན་པ་དམ་པ་དག་གིས་ཕྲིན་ལས་ཇི་ཙམ་མཛད་དུ་ཟིན་ཀྱང་འདུལ་བར་ནུས་པ་མ་ཡིན་ཏེ།
མ་སྐྱེས་དགྲའི་འགྱོད་པ་བསལ་བའི་མདོ་ལས། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་འཇམ་དཔལ་གཞོན་ནུར་གྱུར་པ་འདིས་རྒྱལ་པོ་མ་སྐྱེས་དགྲ་འདི་བསྐལ་པ་དྲི་མ་མེད་པ་ཞེས་བྱ་བ་ན་བཅོམ་ལྡན་འདས་དེ་བཞིན་གཤེགས་པ་ཕྱག་བཟང་ཞེས་བྱ་བའི་གསུང་རབ་ལས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་བཅུག་གོ
།ཤཱ་རིའི་བུ་རྒྱལ་པོ་མ་སྐྱེས་དགྲ་འདི་ནི་འཇམ་དཔལ་གཞོན་ནུར་གྱུར་པ་མ་གཏོགས་པར་སངས་རྒྱས་སྟོང་གིས་ཆོས་བཤད་ཀྱང་འགྱོད་པ་དེ་བསལ་བར་བྱ་བའི་གནས་དང་གོ་སྐབས་མེད་དོ།
།དེ་ཅིའི་ཕྱིར་ཞེ་ན། འདི་ཉིད་ཀྱིས་འདུལ་བ་ཡིན་ཏེ། ཕྱི་ཕྱིར་ཞིང་འདིས་ཆོས་ཟབ་མོ་བསྟན་པ་འདི་ཉིད་ལས་ཐོས་པར་འགྱུར་རོ། །དེ་བས་ན་ཤཱ་རིའི་བུ་རྣམ་གྲངས་དེས་ཀྱང་འདི་ལྟར་རིག་པར་བྱ་སྟེ།
གང་དང་གང་དག་བྱང་ཆུབ་སེམས་དཔའ་གང་དང་གང་དག་གིས་འདུལ་བར་འགྱུར་བ་དེ་དང་དེ་ཉིད་ཀྱིས་ཆོས་བསྟན་པ་ཤེས་པར་འགྱུར་རོ། །ཞེས་གསུངས་པ་ལྟར་རོ། །དེས་ན་རྒྱལ་བ་རྣམས་ནི་ཤེས་བྱ་ཐམས་ཅད་ལ་ཆགས་ཐོགས་མེད་པའི་སྤྱན་དང་ལྡན་པས་མི་མཁྱེན་པའམ།
མི་གཟིགས་པ་ཅི་འང་མི་མངའ་བས། རེ་ཞིག་སྔོན་གྱི་ལས་སྨོན་གྱིས་འཕེན་པའི་དབང་གིས་གདུལ་བྱ་འདི་

དག་ནི་རྗེ་རིན་པོ་ཆེ་འདི་ཉིད་ཁོ་ནས་འདུལ་བའི་དུས་ལ་བབ་ཀྱི། གཞན་གང་གིས་ཀྱང་གདུལ་བར་བྱ་བའི་གནས་དང་གོ་སྐབས་མེད་དོ་ཞེས་ཡེ་ཤེས་གཟིགས་པའི་མེ་ལོང་དུ་ཐུགས་ཀྱི་དགོངས་པར་དེ་ལྟ་བུ་ཤར་བར་མངོན་ནོ།
།དེ་ལ་བདག་ཅག་གི་འདྲེན་པ་དམ་པ་འདིས་རྗེ་རྒྱལ་བ་གཉིས་པའི་ཆོས་ཀྱི་ཁྲི་ལ་ཞབས་ཀྱི་པདྨོ་བཀོད་པ་རེ་ཞིག་ཞལ་གྱིས་བཞེས་དཀའ་བ་ལྟར་བསྟན་པའང༌། སྤྱིར་སངས་རྒྱས་རྣམས་ནི་འཇིག་རྟེན་གྱི་ཁམས་ན་སུ་ནི་དར།
སུ་ནི་རྒུད། སུ་ནི་འདུལ་བའི་དུས་ལ་བབ་ཅེས་ཉིན་མཚན་དུས་དྲུག་ཏུ་གཟིགས་པ་དུས་ལས་ཡོལ་བ་མི་མངའ་བས་གཞན་དག་གིས་ཆེད་དུ་བསྐུལ་བ་སོགས་ལ་ལྟོས་པ་མེད་ཀྱང༌། རྒྱལ་བ་རྣམས་ནི་གང་ལ་གང་འདུལ་གྱི་མཛད་པ་འབའ་ཞིག་སྟོན་པ་ཡིན་པས།
འཇིག་རྟེན་པ་དག་རྒྱལ་པོ་དང་བློན་པོ་ལ་སོགས་པ་ཆེ་ཞིང་མཐོ་བ་རྣམས་དང༌། ཀུན་གྱི་ཚད་མར་གྱུར་པའི་གང་ཟག་དག་གིས་གསོལ་བ་འདེབས་པ་སོགས་ཤིན་ཏུ་ཆེ་ཞིང་གཉེན་པའི་སྤྱོད་པ་དག་ལ་ཡིད་ཆེས་ཤིང་ངོ་མཚར་དུ་བཟུང་ནས་དེ་འདྲའི་རྗེས་སུ་ཞུགས་པར་སེམས་པ་ཡིན་ལ།
དེས་ན་བདག་ཅག་གི་སྟོན་པས་ཀྱང་བླ་ན་མེད་པའི་ཡེ་ཤེས་ཀྱི་བདུད་རྩི་བརྙེས་ནས་ཞག་བདུན་ཕྲག་བདུན་གྱི་བར་དུ་ཆོས་མི་གསུང་པར།
འཇིག་རྟེན་ཀུན་ལ་སྙིང་བརྩེ་མཐའ་ཡས་པས། །གཞན་གྱིས་གསོལ་བ་བཏབ་ལ་ང་མི་སྟོན། །སྐྱེ་བོ་དེ་དག་ཚངས་ལ་དད་པ་སྟེ། །དེ་ཡིས་གསོལ་བ་བཏབ་ན་འཁོར་ལོ་བསྐོར།
།ཞེས་གསུངས་ཏེ་ཐུགས་ལས་ཆུང་ངུའི་ཚུལ་དུ་བཞུགས་པ་དང༌། སྟོང་གསུམ་གྱི་བདག་པོ་ཚངས་པ་གཙུག་ཕུད་ཅན་ཚངས་པ་འབུམ་ཕྲག་དྲུག་ཅུ་རྩ་བརྒྱད་བརྒྱ་བྱིན་དང་བཅས་པས་གསེར་གྱི་འཁོར་ལོ་དང་ཆོས་ཀྱི་དུང་ལ་སོགས་པ་ཕུལ་ཏེ་ནན་ཏན་ཆེན་པོས་ཡང་ནས་ཡང་དུ་གསོལ་བ་བཏབ་པ་ལ་བརྟེན་ནས་གཟོད་ཞལ་གྱིས་བཞེས་པ་ལྟར།
འདིར་ཡང་སེམས་

ཅན་གཞུག་པའི་ཐབས་སུ་མཛད་པའི་རིམ་པ་དེ་ལྟ་བུར་བསྟན་པའོ། །གང་ལྟར་ཡང་སྔོན་གྱི་ཚེ་རབས་རྣམས་སུ་ཞིང་ཁྱད་པར་དུ་འཕགས་པའི་རྣམ་འདྲེན་དམ་པ་འདི་ལ་བརྟེན་ནས་ལས་བཟང་པོ་མཐུན་པར་བསགས་པའི་གདུལ་བྱ་དག་ནི་རང་རང་གི་རིས་སོ་སོ་ནས་འཕོས་ཏེ་ལྗོངས་འདིར་སྐྱེ་བའི་འཁྲི་ཤིང་ཡོངས་སུ་བཟུང༌།
རང་རང་གི་སྐལ་བ་ཇི་ལྟ་བ་བཞིན་ཡོངས་སུ་སྨིན་པར་མཛད་པའི་དགེ་བའི་རྩ་བ་དག་ནི་སྟོབས་དང་ལྡན། ཤིན་ཏུ་དབང་པོ་རྣོ་ཞིང་བརྩོན་འགྲུས་ཀྱི་སྟོབས་ལྷག་པར་འབར་བའི་སྐྱེས་བུ་སྐལ་བ་དང་ལྡན་པ་འགའ་ཞིག་ནི་གསང་ཆེན་བླ་ན་མེད་པའི་ལམ་གྱི་སྣོད་རུང་དུའང་གྱུར།
ས་བཅུའི་བྱང་ཆུབ་སེམས་དཔའ་ཆེན་པོ་རྣམས་ལ་རྒྱལ་བ་ཐམས་ཅད་ཀྱིས་འོད་ཟེར་ཆེན་པོས་དབང་བསྐུར་བ་ལྟར་རིགས་ཀྱི་བདག་པོ་མཚུངས་ཟླ་མེད་པ་རྣམས་ཀྱིས་བསྟན་པའི་བདག་པོ་ཆེན་པོར་མངའ་གསོལ་བའི་བཀའི་བདུད་རྩིས་ནི་དབང་བསྐུར།
འཇིག་རྟེན་གྱི་ཆེ་རྒུ་དག་གིས་གཙོས་ལྷ་དང་མིའི་འགྲོ་བ་བགྲང་དུ་མེད་པས་སྙིང་གི་དཀྱིལ་ནས་གསོལ་བ་རྩེ་གཅིག་ཏུ་བཏབ་པས་ཀྱང་ཐུགས་རྗེའི་རྒྱ་མཚོ་ཆེན་པོ་ལྷག་པར་གཡོས་ཏེ།
ད་ནི་རྒྱལ་བ་གཉིས་པའི་ཆོས་ཀྱི་ཁྲི་ཆེན་པོར་བཞུགས་ཏེ་བསྟན་པ་རིན་པོ་ཆེ་འཛིན་སྐྱོང་སྤེལ་གསུམ་གྱི་སྒོ་ནས་གདུལ་བྱའི་འགྲོ་བ་འདི་དག་མངོན་མཐོ་དང་ངེས་ལེགས་ཀྱི་གྲོང་དུ་དཀྲི་བའི་དུས་ལ་ངེས་པར་བབ་པའོ་སྙམ་དུ་དགོངས་ཏེ།
ལྕགས་མོ་ཕག་གི་ལོའི་མགོ་ཟླ་བའི་གྲལ་ཚེས་གསུམ་པར་གཟའ་སྐར་ལེགས་འཛོམ་ཕུན་སུམ་ཚོགས་པའི་ཉིན་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་གྱི་གཙུག་ལག་ཁང་ཆེན་པོར།
ཇི་ལྟར་ནོར་བུ་བཻ་ཌཱུརྻའི་ཁ་དོག་ལྟ་བུ་ལ་བཀྲ་ཤིས་པའི་གཟུགས་བརྙན་མང་པོའི་དབྱིངས་སུ་འཆར་བའི་བདུག་སྤོས་ཀྱི་དུད་སྤྲིན་ཕྱོགས་ཀྱི་ཐ་གྲུ་ཀུན་ཏུ་ཁྱབ་པ་དང༌། སྲིད་ན་མཛེས་པའི་དར་ཟབ་ཀྱི་ཁྱད་པར་སྣ་ཚོགས་པ་ལས་གྲུབ་པའི་

གདུགས་དང༌། རྒྱལ་མཚན་དང༌། བ་དན་ལ་སོགས་པའི་ཡོ་བྱད་ཀྱིས་ནམ་མཁའི་གོ་སྐབས་མ་ལུས་པར་འགོག་པ་དང༌། འཇིག་རྟེན་གྱི་ཁམས་ཀྱི་སྙན་འགྱུར་མ་ལུས་པ་ཕྱོགས་གཅིག་ཏུ་བསྡུས་པ་ལྟ་བུའི་སིལ་སྙན་དང༌།
རོལ་མོ་དང༌། རྔ་བོ་ཆེ་ལ་སོགས་པའི་སྒྲ་སྐད་ཀྱིས་ས་གཞི་གཡོ་བ་དང་བཅས་བསུ་བའི་བཀོད་པ་བསམ་གྱིས་མི་ཁྱབ་པས་མདུན་བདར་ཏེ་གཤེགས་ནས། སེང་གེ་ཆེན་པོ་བརྒྱད་ཀྱིས་ནམ་མཁའི་དབྱིངས་མཐོན་པོར་བཏེག་པའི་རིན་པོ་ཆེའི་ཁྲི་ལ་ལྷ་རྫས་ཀྱི་གོས་ཀྱིས་བཀབ་པའི་སྟེང་དུ་བསོད་ནམས་བརྒྱ་ཕྲག་དུ་མ་ལས་གྲུབ་པའི་ཞབས་མཐིལ་འཁོར་ལོའི་རེའུ་ཁཱ་མངོན་པར་བཀོད་དེ།
འཕགས་མཆོག་འདུས་པ་རྒྱ་མཚོ་ལ་སོགས་པ་ལྷ་དང་མིའི་འཁོར་ས་ཆེན་པོའི་རྡུལ་གྱི་གྲངས་དང་མཉམ་པ་དག་ཟིལ་གྱིས་མནན་ཅིང་བཞུགས་སོ།
།དེའི་ཚེ་སྔོན་གྱི་དུས་སུ་འཕགས་པ་གཞོན་ནུ་བློ་གྲོས་ཀྱིས་རྒྱལ་བ་རྡོ་རྗེ་འཆང་ཀུན་དགའ་བཟང་པོ་དེ་ཉིད་དགེ་ལྡན་ས་བཟང་གི་ཁྲི་ལ་མངའ་གསོལ་བའི་དུས་སུ་ཕུལ་བའི་ཆོས་དུང་རིན་པོ་ཆེ་དང༌།
སྙན་བརྒྱུད་བསྟན་པའི་བདག་པོ་གཅིག་པུར་གྱུར་པའི་མཚོན་བྱེད་དུ་ལམ་འབྲས་གླེགས་བམ་པོད་སེར་རྗེ་བཙུན་རིན་པོ་ཆེའི་ཕྱག་དཔེ་འཁྲུལ་མེད།
རིན་ཆེན་གཉིས་པ་ལས་གྲུབ་པའི་བཀྲ་ཤིས་རྟགས་བརྒྱད་ཀྱི་བཀོད་པ་ངོ་མཚར་བ་རྣམས་དང༌། ལྷའི་རྔ་བོ་ཆེ་ལྟར་ལྡིར་བའི་གསུང་དང་ལྡན་པའི་དགེ་འདུན་གྱི་གནས་བརྟན་རྣམས་ཀྱིས་དབྱངས་སྙན་པོས་བསྐུལ་བ་དང་བཅས།
རི་རབ་གླིང་བཞི་ཉི་ཟླ་དང་བཅས་པས་བརྒྱན་པའི་མཎྜལ་གྱི་བཀོད་པ་བཟང་པོས་ཐོག་དྲངས། ཐོག་མར་མཚན་མཆོག་གསུམ་དང་ལྡན་པ་དཔལ་ལྡན་ས་སྐྱ་པ་ཆེན་པོའི་ཁྲི་འབུལ་དང༌།
དེའི་རྗེས་སུ་སྟོབས་ཀྱི་འཁོར་ལོས་སྒྱུར་བ་གནམ་བསྐོས་དགའ་ལྡན་ཕོ་

བྲང་པའི་བཀའི་མདུན་ན་འདོན་རྣམས་དང༌། གདན་ས་འདི་ཉིད་ན་གཉུག་མར་བཞུགས་པའི་བླ་བྲང་ཁག་ལྔ་དང༌། ཁང་ཚན་བཅུ་གཉིས་དང༌། གཞན་ཡང་བསོད་ནམས་ཆེན་པོའི་དཔལ་གྱིས་མངོན་པར་མཐོ་བའི་འབྱོར་ལྡན་སྦྱིན་པའི་བདག་པོ་ཉི་ཟེར་གྱི་རྡུལ་ལ་ཅོ་འདྲི་བ་རྣམས་དང་བཅས་པས་རང་རང་གི་འབྱོར་པ་དང་བསྟུན་པའི་ལེགས་འབུལ་གྱི་དངོས་པོ་ཟད་མི་ཤེས་པར་སྤུངས་པ་སྤྱན་རས་ཀྱི་གཟིགས་པས་ཁྱབ་པའི་སའི་ཁྱོན་ཐམས་ཅད་ཕྱུར་བུར་གང་སྟེ་ཕ་རོལ་གྱི་ཕྱོགས་མི་མངོན་པར་གྱུར་ཏོ།
།དེ་ཙམ་དུའང་མ་ཟད་ངོར་ཆེན་རྡོ་རྗེ་འཆང་དེ་ཉིད་ཀྱིས་སྨིན་བྱེད་ཀྱི་དབང་གི་ཆུ་བོ་ཆེན་པོ་འབེབས་པའི་བཞུགས་གནས་སུ་གྱུར་པ་དབང་ཁང་དུ་གྲགས་པ་དང༌།
དེའི་སྟེང་གི་གཡབ་ཆེན་དུ་འབོད་པའི་བཞུགས་ཁྲི་སོ་སོར་ཕེབ་པ་ནའང་འཛད་པ་མེད་པའི་ཁྲི་འབུལ་གྱི་ཚོགས་དབྱར་དུས་ཀྱི་ཆུ་བོ་བཞིན་དུ་རྒྱུན་མ་ཆད་པར་གྱུར་ཏོ། །དེ་ལྟར་ཕུལ་བ་ལ་བརྟེན་ནས་སོ་སོའི་རྒྱུད་ལ་དགེ་བའི་རྩ་བ་གཞལ་དུ་མེད་པ་ཐེབས་པ་རྣམས་འཁོར་གསུམ་དུ་དམིགས་པ་མེད་པའི་ཏིང་ངེ་འཛིན་དང་ཐུགས་རྗེ་ཆེན་པོ་ཟུང་དུ་འབྲེལ་བའི་དགོངས་པ་ཟབ་མོའི་ངང་ནས་རྣམ་པ་ཐམས་ཅད་མཁྱེན་པའི་གོ་འཕང་ཐོབ་པའི་རྒྱུར་ཡོངས་སུ་བསྔོ་བའི་རྒྱས་བཏབ་སྟེ་བྱང་ཆུབ་སྙིང་པོའི་བར་དུ་འཛད་པ་མེད་པར་གོང་ནས་གོང་དུ་འཕེལ་བར་མཛད་དོ།
།གནས་སྐབས་དེ་དག་ཏུའང་འཇའ་སྤྲིན་ཁ་དོག་སྣ་ཚོགས་པ་ལྗོན་ཤིང་ལྟར་ཕྱོགས་ཕྱོགས་སུ་གྱེས་པ་དང༌།
པ་ཏྲ་ལྟར་ཟླུམ་པོར་འཁྱིལ་བ་དང༌། བ་དན་བཞིན་རིང་པོར་འཕྱང་བ་སོགས་མཆོད་རྫས་མང་པོའི་གཟུགས་བརྙན་ཅན་གྱིས་ནམ་མཁའི་དབྱིངས་ཐམས་ཅད་གང་བས་མཚོན་ངོ་མཚར་བའི་ལྟས་ཕུན་སུམ་ཚོགས་པས་ལྷ་དང་མིའི་འཇིག་རྟེན་པ་ཐམས་ཅད་ཡིད་རབ་ཏུ་འཕྲོགས་ཏེ་ཨ་ལ་ལ་དང་ཅ་ཅོའི་སྒྲ་ཆེན་

པོས་ཕྱོགས་མ་ལུས་པ་རལ་བ་ཙམ་དུ་གྱུར་ཏོ། །ཕྲིན་ལས་གྲིབ་བསིལ་རིང་པོའི་ཆབ་འོག་ཏུ། །སྐྱེ་རྒུ་ངལ་འཚོ་ཐོབ་པའི་མགོན་པོ་དེས། །ཞབས་སོར་ཆུ་སྐྱེས་བཀོད་པའི་རྡུལ་ཕྲེང་ཡང༌། །ཅོད་པན་ཉིད་དུ་སྤྱི་བོར་འཆིང་བར་བྱེད།
།དེ་སྙམ་ཀུན་རྟོག་པིར་གྱིས་ཡིད་ལ་ནི། །རིང་ནས་བཀྲ་བའི་རི་མོ་སྒྲུབ་པ་བཞིན། །དུས་འདིར་ཆོས་ཀྱི་ཁྲི་ལ་དབང་བསྒྱུར་བའི། །སྐལ་བཟང་འཁྲི་ཤིང་གསར་པ་འགྲོ་འདིས་ཐོབ།
།གང་ཚེ་བཀྲ་ཤིས་སྣང་བ་བརྒྱ་ཕྲག་གིས། །འཇིག་རྟེན་ཅིག་ཅར་ཁེངས་པའི་གཏམ་གྱིས་ནི། ཡིད་ལ་ངོ་མཚར་ཐོབ་པའི་རྫོགས་ལྡན་དཔལ། །གཟུགས་ཅན་བཞིན་དུ་ལྟད་མོར་ལྷགས་པ་ལྟར། །ཤིན་ཏུ་སྙིགས་མར་གྱུར་པའི་དུས་མཐའ་འདིར།
།འགྲོ་ཀུན་སྲིད་ལས་སྒྲོལ་བའི་སྙིང་སྟོབས་ཆེ། །ནམ་ཡང་ཞུམ་པ་མེད་པའི་དཔལ་རྩལ་འདིས། །ཐུབ་པའི་ཉི་མ་མ་ལུས་ཟིལ་གྱིས་མནན། །ཐུགས་རྗེའི་འོད་ཟེར་གཅིག་གིས་འཇིག་རྟེན་ཀུན།
།གསལ་མཛད་རྒྱལ་བའི་ཉི་མ་དུས་མཐའ་འདིར། །འདི་ལྟར་ཤར་བའི་ལེགས་བྱས་བསྒྲུབས་གྱུར་པའི། །འགྲོ་འདིའི་བསོད་ནམས་གཏིང་མཐའ་སུ་ཡིས་རྟོགས། །ཅེས་ཁམས་གསུམ་ཆོས་ཀྱི་རྒྱལ་པོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམ་པར་གཡོ་བ་ལས།
རྗེ་རྒྱལ་བ་གཉིས་པའི་ཆོས་ཀྱི་ཁྲི་ལ་བསྟན་པའི་བདག་པོ་ཆེན་པོར་མངའ་གསོལ་བའི་སྐབས་ཏེ་བཞི་པའོ།།
།། ༈ དེ་ལྟར་རྗེ་རྒྱལ་བ་གཉིས་པའི་ཆོས་ཀྱི་ཁྲི་ལ་ཞབས་སེན་རྣམ་པར་བཀོད་པའི་སྐལ་བཟང་གི་ཉི་མ་འཇིག་རྟེན་གྱི་བླ་ན་འཆར་བ་དེ་ཉིད་ནས་བརྩམས་ཏེ་གདུལ་བྱ་སྐལ་བ་དང་ལྡན་པ་རྣམས་ལ་ཆོས་ཀྱི་

འཁོར་ལོ་རྒྱུན་མི་འཆད་པ་ཞིག་བསྐོར་བར་མཛད་པ་ཡིན་ལ། དེའང་རྗེ་བཙུན་དམ་པ་འདིའི་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་རྣམ་པར་ཐར་པ་མཐའ་དག་ནི་འཕགས་པའི་གང་ཟག་རྣམས་ཀྱིས་ཀྱང་བློས་དཔག་པར་མི་ནུས་མོད།
རེ་ཞིག་བདག་ཅག་ལ་སོགས་པ་ཚུ་རོལ་མཐོང་བའི་གདུལ་བྱ་ཐུན་མོང་བ་རྣམས་ཀྱི་སྣང་ངོར་ཡང་ཚུལ་ཁྲིམས་དག་པས་སྐུ་གཙང་བ། ཤེས་རབ་དག་པས་ལུང་རིགས་མཁས་པ། ལྷག་བསམ་དག་པས་གཞན་ལ་ཕན་པར་དགོངས་པ་སོགས་དགེ་བའི་བཤེས་གཉེན་གྱི་མཚན་ཉིད་མ་ལུས་པ་དང་ལྡན་པ་ནི་ཀུན་གྱི་མངོན་སུམ་དུ་གྲུབ་པས་ལྷ་དང་བཅས་པའི་འཇིག་རྟེན་ཀུན་གྱི་ཚད་མའི་གནས་སུ་གྱུར་པ་ཡིན་ཞིང༌།
ཁྱད་པར་དུ་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ཆེན་པོའི་གོ་འཕང་ལ་འགོད་པར་བཞེད་པའི་ཐུགས་བསྐྱེད་བཟང་པོས་ཀུན་ནས་བསླངས་ཏེ།
ཇི་སྐད་དུ་སྩལ་བའི་ཆོས་རྣམས་གདུལ་བྱའི་ཉོན་མོངས་པའི་གཉེན་པོར་སྨིན་ཏེ་གནས་ལུགས་ཟབ་མོའི་དོན་བདེ་བླག་ཏུ་རྟོགས་པའི་རྒྱུར་གྱུར་ན་ཅི་མ་རུང་སྙམ་པའི་དགོངས་པ་བླ་ན་མེད་པ་མངའ་བ་དང༌།
གདུལ་བྱའི་བསམ་པ་ཐ་དད་པའི་དབང་གིས་ཆོས་ཀྱི་རྣམ་གྲངས་རིགས་མི་འདྲ་བ་མང་པོ་འཆད་པས་ཉིན་མཚན་ཁོར་ཡུག་ཏུ་འདའ་ཞིང་བར་ཆད་པ་མེད་པ་དང༌།
ལོ་ཟླ་ལ་སོགས་པ་སྦྲེལ་བས་ཧ་ཅང་རྒྱུན་རིང་དུ་གྱུར་པ་རྣམས་ལ་ཐུགས་སྐྱོ་བ་དང་དུབ་པ་མེད་པར་བཟོད་པ་ཆེན་པོའི་གོ་ཆ་དང་ལྡན་ཞིང༌།
གཞན་གྱིས་དྲིས་པ་དང་རྩོད་པ་བཟོད་ཅིང་སྤོབས་པ་ཐོགས་པ་མེད་པས་དེ་དག་ལ་ལུང་རིགས་དང་མི་འགལ་བའི་ལན་ལེགས་པར་བཏབ་སྟེ་གདུལ་བྱའི་ཐེ་ཚོམ་གྱི་དྲྭ་བ་མ་ལུས་པ་གཅོད་པར་ནུས་པ་དང༌།
ཆོས་དང་གང་ཟག་ལ་སྡང་བའི་སྐྱེ་བོ་ཕྱོགས་འཛིན་ཅན་དག་གི་ལོག་སྒྲུབ་ལ་འཁོན་འཛིན་མེད་པར་བཟོད་པའི་སྟོབས་

ལྷག་པར་འབར་བ་སོགས་འཆད་པ་པོའི་ཡོན་ཏན་ཕུན་སུམ་ཚོགས་པ་དང་ལྡན་པས་མི་འཆད་པ་དང༌། ལོག་པར་འཆད་པ་དང༌། ཐེ་ཚོམ་གྱིས་འཆད་པ་སོགས་འཆད་པའི་སྐྱོན་ཐམས་ཅད་དང་བྲལ་བའི་སྒོ་ནས་གདུལ་བྱ་ཤེས་རབ་དང་ལྡན་ཞིང་རྒྱ་ཆེན་པོ་ལ་སོགས་པ་རྣམས་ལ་རྒྱ་མཚོ་ཆེན་པོ་དང་འདྲ་བའི་ཆོས་ཀྱི་རྣམ་གྲངས་ཤིན་ཏུ་ཟབ་ཅིང་མུར་ཐུག་པ་མེད་པའི་གསུང་བཤད་འབྱམས་སུ་ཀླས་པ་སྩལ་བའི་ཆོས་ཐུན་གྱི་དབུ་སྔ་དྲོའི་དུས་ཙམ་ནས་ཚུགས་སུ་ཟིན་ཀྱང༌།
སླར་ཆོས་ར་གྲོལ་བ་ན་མཚན་ཕྱེད་ཀྱི་དུས་ལས་བརྒལ་བ་འབའ་ཞིག་འབྱུང་བ་ཡིན་ལ། ཡང་སྔར་ཐོས་པས་རྒྱུད་མ་སྦྱངས་པའི་གང་ཟག་བློ་གྲོས་དམན་པ་དབང་བརྟུལ་གྱི་རིགས་ཁ་ཅིག་ལ་ནི།
ཇི་སྐད་དུ། བརྡ་སྤྲོད་པ་དག་ཇི་ལྟ་བུ། །ཡི་གེའི་ཕྱི་མོ་ཀློག་འཇུག་ལྟར། །དེ་བཞིན་སངས་རྒྱས་གདུལ་བྱ་ལ། །ཇི་ཙམ་བཟོད་པའི་ཆོས་སྟོན་ཏོ། །ཞེས་གསུངས་པ་ལྟར་ཐོག་མར་གོ་བདེ་བའི་ཕྱིར་ཉུང་ཞིང་འདུས་པའི་ངག་གིས་བརྗོད་བྱའི་དོན་ཤིན་ཏུ་རགས་པ་སྟོན་ཅིང༌།
ཕྱིས་དེ་དག་ལ་གོམས་ཏེ་ཅུང་ཟད་དཔྱོད་ནུས་པར་གྱུར་པ་ན་ཚིག་དོན་ཕྲ་ཞིང་ཕྲ་བ་ནས་བསྟན་པས་བློ་གྲོས་རིམ་གྱིས་འཕེལ་ཏེ་དབང་པོ་རྟུལ་པོ་རྣམས་ཀྱང་རྣོན་པོའི་གོ་སར་ན་འཕོ་བར་མཛད་པ་ཡིན་ལ།
དེ་ལས་ཀྱང་དབང་པོ་རྟུལ་ཞིང་སྔར་ཆོས་ཀྱི་རྣམ་གྲངས་ཚིག་དོན་གང་ཡང་རྣ་བར་མ་སོན་པས་ཆོས་སྐད་ཡེ་མ་ཆགས་པའི་རྨོངས་པ་གཏི་ཐུག་པ་ཁ་ཅིག་ལ་ནི་བདག་ཅག་ལྟ་བུ་ལའང་བཀའ་སྩལ་ཏེ་ཚིག་འབྲུ་རེ་རེ་ནས་སློབ་ཏུ་འཇུག་པར་གནང་བས་མཚོན།
མདོར་ན་ཐབས་ཚུལ་ཇི་སྙེད་པའི་སྒོ་ནས་སེམས་ཅན་རྣམས་ཡོངས་སུ་སྨིན་པར་མཛད་པ་ལ་ཐུགས་སྐྱོ་བ་དང་དུབ་པ་མི་མངའ་བ་སྟེ།
མདོ་སྡེ་རྒྱན་ལས། རྒྱལ་སྲས་བརྩོན་འགྲུས་མཆོག་ལ་བརྟེན་པ་དེ། །སེམས་ཅན་ཚོགས་

རབ་སྨིན་པར་བྱེད་པ་ན། །ཕ་རོལ་སེམས་དགེ་གཅིག་གི་ཕྱིར་ཡང་ནི། །བསྐལ་པ་བྱེ་བ་སྟོང་དུའང་སྐྱོ་མི་འགྱུར། །ཞེས་གསུངས་པ་ལྟ་བུའོ། །དེ་དག་གི་སྐབས་སུའང་ཞུམ་པ་ལ་གཟེངས་བསྟོད། རྒོད་པ་ལ་འཁོར་བའི་ཉེས་དམིགས་ལེགས་པར་བཤད།
རྨུགས་པ་རྣམས་ལ་ངོ་མཚར་གྱི་གཏམ་བཤད་ནས་ནི་ཉན་དུ་གཞུག །ཅེས་པ་ལྟར་སྐབས་སུ་བབ་པའི་གསུང་གི་གླིང་བུས་ཆོས་ཉན་པ་རྣམས་ཀྱི་བྱིང་བ་དང་རྒོད་པ་བཟློག་ཅིང་འཁོར་བ་ལས་ཡིད་ངེས་པར་འབྱུང་བ་དང༌།
ཆོས་ཉན་པ་ལ་སྤྲོ་བ་བསྐྱེད་ཅིང་གཟེངས་བསྟོད་པར་ཡང་མཛད་དོ། །འཆད་པའི་ཚུལ་དེ་ལྟ་བུའི་སྒོ་ནས་གདན་ས་ཆེན་པོའི་ཆོས་ཀྱི་ཁྲི་ལ་ཕེབ་ནས་ས་མོ་ལུག་གི་ལོ་རྗེ་ཉིད་དགུང་གྲངས་སུམ་ཅུ་སོ་གཅིག་ཏུ་ཕེབ་པའི་བར་ལོ་བརྒྱད་ལ་སྟོད་སྨད་བར་གསུམ་ནས་འདུས་པའི་གདུལ་བྱ་སྐལ་བ་དང་ལྡན་པ་ཀུན་གསལ་ལམ་གྱི་སྐར་ཚོགས་ལྟ་བུར་ལྷགས་པ་རྣམས་ལ་ལོ་རེ་བཞིན་རྗེ་བཙུན་རྣལ་འབྱོར་གྱི་དབང་ཕྱུག་འཇིག་བྲལ་དཔལ་ལྡན་ཆོས་སྐྱོང་གིས་ལེགས་པར་བཀྲལ་ཞིང༌།
རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཐུགས་ཀྱི་ཉིང་ཁུར་གྱུར་པ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་མཁའ་འགྲོའི་ཞལ་རླངས་མ་ཉམས་པའི་སྨིན་གྲོལ་གྱི་ལམ་ཡོངས་སུ་རྫོགས་པ་རྒྱབ་རྟེན་བེའུ་བུམ་རྣམས་ཀྱི་ལུང་དང་བཅས་པ་ཟབ་ཅིང་རྒྱས་པ་ཚར་རེ་སྩལ་བ་དང༌།
དཔྱིད་ཀྱི་དུས་ཚིགས་གསུམ་རིམ་ཅན་གྱི་སྒོ་ནས་གདུལ་བྱ་བརྒྱ་ཕྲག་མང་པོ་བསྟན་པའི་རྩ་བ་སོ་སོར་ཐར་པའི་སྡོམ་པ་དང་ལྡན་པ་ལ་བཀོད་པས་ངུར་སྨྲིག་རྒྱལ་མཚན་འཛིན་པའི་མདངས་ཀྱིས་ནམ་མཁའི་ཁ་དོག་ཀྱང་འགྱུར་བ་ཙམ་དུ་མཛད་པ་དང༌།
དེར་ཡང་མ་ཟད་དུས་ངེས་པ་མེད་པར་སོ་སོའི་བསམ་པའི་བྱེ་བྲག་གིས་རང་རང་གི་མོས་པ་དང་མཐུན་པར་ཆོས་ཀྱི་འཁོར་ལོ་སྣ་ཚོགས་པ་བསྐོར་བར་གསོལ་བ་འདེབས་པའི་གདུལ་བྱ་སྐལ་བ་དང་ལྡན་

པ་བགྲང་དུ་མེད་པ་ཞིག་བྱུང་སྟེ། དེ་རྣམས་ཀྱི་ཁམས་དང༌། བསམ་པ་དང༌། བག་ལ་ཉལ་གྱི་རིམ་པ་དང་མཚུངས་པར་ཆོས་ཀྱི་རྣམ་གྲངས་མཐའ་ཡས་པ་ཞིག་སྩལ་བར་མཛད་དེ། དེ་དག་གི་ཚུལ་རྣམས་ཀྱང་རིམ་བཞིན་འོག་ཏུ་བརྗོད་པར་འགྱུར་ལ།
སེང་ཁྲིར་ཕེབ་པའི་ཕྱི་ལོའི་ཧོར་ཟླ་ལྔ་པའི་ནང་ཙམ་ན་ས་ལ་སྤྱོད་པའི་འོག་མིན་གཉིས་པ་དཔལ་ས་སྐྱའི་ཆོས་གྲྭ་ཆེན་པོར་ཁྲི་མཇལ་ལ་ཕེབ་སྟེ། བདག་ཆེན་ཁྲི་ཐོག་པ་ངག་གི་དབང་ཕྱུག་ཐེག་མཆོག་བཀྲ་ཤིས་རིན་ཆེན་དཔལ་བཟང་པོའི་དྲུང་དུ་མགོན་པོ་ཚེ་དཔག་ཏུ་མེད་པའི་སྣང་བརྙན་ལ་སོགས་པ་སྐུ་གསུང་ཐུགས་ཀྱི་རྟེན་དང༌།
རི་རབ་ལྷུན་པོ་ལ་སོགས་པ་གླིང་བཞི་གླིང་ཕྲན་གྱི་བཀོད་པས་ཡོངས་སུ་གཏམས་པའི་རིན་པོ་ཆེའི་མཎྜལ།
བཀྲ་ཤིས་པའི་ལྷ་རེག་དཀར་པོ་ཟླ་བའི་འོད་ཀྱིས་བསྒོས་པ་ལྟ་བུས་ཐོག་དྲངས་སྲིད་ན་རིན་ཐང་ཆེ་བའི་དར་ཟབ་ཀྱི་རིགས་སྣ་ཚོགས་པའི་ཚན་གྲངས་མང་པོ།
མཐོ་རིས་ལྷའི་བསོད་ནམས་སུ་འཁྲུངས་པའི་དཔག་བསམ་རྐང་འཐུང་ལ་འགྲན་པར་ནུས་པའི་མ་ཧཱ་ཙི་ནའི་ལྗོན་འདབ་འཁོར་དྲུག་བཅོ་ལྔ། རིན་ཆེན་གཉིས་པ་སྲང་ལྔ་བཅུ་ཐམ་པ། ཤིན་ཏུ་བརླིང་ཞིང་འགྲོས་དང་ལྡན་པའི་རྟ་མཆོག་གཉིས་དང་བཅས་པའི་དངོས་འབུལ་གཏོས་ཆེ་བ་དང༌།
གཞན་ཡང་ཡབ་རྗེ་པདྨ་བདུད་འདུལ་དབང་ཕྱུག་དང༌། གདུང་སྲས་རིན་ཆེན་རྣམ་གཉིས་སོགས་སྐུ་སྒེར་སོ་སོར་འབུལ་བ་ཟབ་རྒྱས་དང༌། ཆོས་སྡེ་ལྷོ་བྱང་གི་ལྷ་ཁང་ཁག་རྣམས་སུ་བཞུགས་པའི་རྟེན་གསུམ་ངོ་མཚར་ཅན་བྱིན་རླབས་ཀྱི་གཟི་འོད་འབར་བ་རྣམས་ཀྱི་དྲུང་དུ་མཆོད་པའི་ཁྱད་པར་ཤིན་ཏུ་རྒྱ་ཆེ་བ་དང༌།
སྤྲུལ་པའི་ལྷ་ཁང་ཆེན་མོར་དགེ་འདུན་འདུས་པ་རྒྱ་མཚོར་མང་ཇ་གྲལ་འགྱེད་དང་བཅས་པས་མཚོན།
མདོར་ན་འཕགས་པ་ཀུན་ཏུ་བཟང་པོའི་རྣམ་པར་འཕྲུལ་པ་དང་མཚུངས་པའི་མཆོད་པའི་སྤྲིན་ཆེན་པོ་རྒྱས་པར་དཀྲིགས་

པའི་སྒོ་ནས་སྤྱི་དང་བྱེ་བྲག་གི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་ལ། བསྟན་འཛིན་གྱི་སྐྱེས་བུ་དམ་པ་རྣམས་ཞབས་པད་བརྟན་ཅིང་ཐུགས་ཀྱི་བཞེད་དོན་འགྲུབ་པ། འཇིག་རྟེན་གྱི་ཁམས་ན་མི་ནད་དང་ཕྱུགས་ནད་ལ་སོགས་པ་ཉེར་འཚེའི་རིགས་ཐམས་ཅད་མི་འབྱུང་ཞིང་རྫོགས་ལྡན་ཉི་གཞོན་གསར་པའི་དགའ་སྟོན་སླར་ཡང་འཆར་བའི་ཐུགས་བསྐྱེད་སྨོན་ལམ་ནན་ཏན་ཆེན་པོས་མཛད་དོ།
།དེ་སྐབས་པདྨ་བདུད་འདུལ་དབང་ཕྱུག་ལས་མགོན་པོ་ཁྲོ་བཅུའི་རྗེས་གནང༌།
ངག་དབང་ཀུན་དགའ་རིན་ཆེན་ལས་གུར་དྲག་གི་དབང༌། ཁྲི་ཆེན་བཀྲ་ཤིས་རིན་ཆེན་ལས་ཡང་ཕུར་གཉིས་ཀྱི་དབང་སོགས་བཀའ་ཆོས་མང་དུ་གསན། དེ་སྐོར་གྱི་ཐུགས་བྲེལ་རྣམས་ཆོད་མཚམས་ཁའུ་ཆུ་ཚན་དུ་ཕེབ་སྟེ་སྐུའི་འཕྲོད་གཞེས་ཀྱི་ཆབ་ཚན་ཞག་བདུན་ཕྲག་ཙམ་མཛད་རྗེས་ཁའུ་བྲག་རྫོང་དང༌།
བྱས་འགྱུར་སོགས་ཀྱི་གནས་མཇལ་ཞིབ་པར་མཛད། དེ་ནས་རིམ་པར་ཕེབ་སྟེ་འདུས་པ་རྒྱ་མཚོའི་སེར་སྦྲེང་གིས་བསུ་བའི་བཀོད་པ་ཕུན་སུམ་ཚོགས་པ་དང་བཅས་དཔལ་ཨེ་ཝྃ་ཆོས་ལྡན་དུ་ཕེབ།
འཇམ་མགོན་བཀའ་འགྱུར་བ་ཆེན་པོའི་དྲུང་ནས་དཔལ་རྡོ་རྗེ་འཇིགས་བྱེད་སྐྱོ་ལུགས་རྭ་རྩེ་སེམས་འཛིན་གྱི་བཀའ་ཁྲིད་སོགས་ཟབ་ཆོས་མང་དུ་གསན།
གཞན་ཡང་རྒྱུད་སྡེ་ཆེན་པོ་འགའ་ཞིག་གི་ཕྱག་ལེན་སོགས་ལ་དོགས་གཅོད་དང༌། མཆོད་རྟེན་དང་དཀྱིལ་འཁོར་ལ་སོགས་པའི་ཐྀག་རྩ་བཀའ་ཁྲིད་ཞུས་ཏེ་གསན་སྦྱང་དཔྱིས་ཕྱིན་པར་མཛད།
ལྷག་པར་དགུང་གྲངས་ཉེར་ལྔར་ཕེབ་པ་ཆུ་མོ་གླང་གི་ལོའི་ཧོར་ཟླ་དྲུག་པའི་ནང་ཚེ་མཚམས་རིན་པོ་ཆེ་བསོད་ནམས་བཟང་པོས་གསོལ་བ་བཏབ་པར་ཐུགས་རྗེ་ཆེན་པོ་ཚེམས་བུ་ལུགས་ཀྱི་དམར་ཁྲིད་དང༌།
ངོར་ཆེན་རྡོ་རྗེ་འཆང་གི་བཀའ་འབུམ་པོད་བཞིའི་ལྗགས་ལུང་བཅས་སྩལ། ཤིང་སྟག་ལོའི་དཔྱིད་

ཀར་ཕན་ཁང་ཞབས་དྲུང་རིན་པོ་ཆེ་དཔལ་ལྡན་བློ་གྲོས་རྒྱལ་མཚན་གྱིས་དབུས་དོན་གཉེར་རྣམས་ལ་ཀྱེ་རྡོ་རྗཻ་བཀའ་བབས་བཞིའི་དབང༌། སྒྲུབ་ཐབས་བརྒྱ་རྩ་དང༌། སྒྲུབ་ཐབས་རྒྱ་མཚོའི་རྗེས་གནང་རྒྱ་གཞུང་གི་ལུང་བཅས།
སྣར་ཐང་བརྒྱ་རྩ། འཇིགས་བྱེད་ལྷ་བཅུ་གསུམ་མའི་དབང༌། གཤེད་དམར་སྤྲོས་མེད་ཀྱི་ཁྲིད་བཅས་དང༌། དེའི་སྟོན་ཀར་དཀོན་མཆོག་ལྷུན་གྲུབ་ཀྱི་བཀའ་འབུམ་ལུང་བཅས་གནང༌། ལོ་དེར་གྲུབ་ཐོབ་ཡོངས་ཀྱི་འཁོར་ལོས་སྒྱུར་བ་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་དང༌།
ཁྱབ་བདག་འཇམ་པའི་རྡོ་རྗཻ་མཁན་ཆེན་རྡོ་རྗེ་འཆང་འདི་ཉིད་ཀྱིས་དབུ་མཛད་པའི་སྡེ་སྣོད་འཛིན་པ་བཅུ་ཕྲག་ཙམ་གྱིས་དཔལ་ཀྱེ་རྡོ་རྗེ་ལ་བརྟེན་པའི་རབ་གནས་ཤིན་ཏུ་རྒྱས་པར་མཛད་དེ།
གཡབ་ཆེན་དུ་གྲགས་པ་སོགས་གསར་དུ་ཉམས་གསོ་མཛད་པ་རྣམས་ཀྱིས་གཙོས་རྟེན་དང་བརྟེན་པར་བཅས་པའི་ཚོགས་རྣམས་དམ་ཚིག་པ་བསྐྱེད་པ་ལ་ཡེ་ཤེས་ཀྱི་འཁོར་ལོ་བཅུག་སྟེ་དབྱེར་མེད་དུ་བྱིན་གྱིས་བརླབས་པ་ཉིད་འཁོར་བ་ཇི་སྲིད་གནས་ཀྱི་བར་དུ་སེམས་ཅན་ཐམས་ཅད་ཀྱི་མགོན་དང་སྐྱབས་སུ་མངའ་གསོལ་ཏེ་བྱིན་རླབས་ཀྱི་གཟི་འོད་འབར་བར་བཞུགས་སུ་གསོལ་ཞིང༌།
སྐབས་དེའི་ཚེ་རྗེ་འདི་ཉིད་ཀྱིས་ཕུན་སུམ་ཚོགས་པ་ལྔ་ལས་བརྩམས་པའི་འབེལ་གཏམ་གྱིས་མཁས་པ་རྣམས་ཀྱི་ཡིད་ཀྱི་བརྟན་པ་ཅིག་ཅར་དུ་འཕྲོགས་པར་མཛད་དོ། །གཞན་ཡང་ལོ་འདི་དག་གི་སྐབས་བགྲང་བྱ་གཉིས་ཙམ་གྱི་བར་དུ་རྡོ་རྗེ་འཆང་གི་གཟིམས་ཆུང་ལམ་ཟབ་ལྷ་ཁང་དང༌།
དབང་ཁང་དང༌། གཡབ་ཆེན་དུ་གྲགས་པ་རྣམས་ན་བླ་མ་གོང་མའི་ཕྱག་དཔེའི་གྲས་པུསྟ་ཀཿཉིས་སྟོང་གི་གྲངས་ལས་བརྒལ་བ་བཞུགས་པ།
བར་སྐབས་ཤིག་ནས་བག་མེད་ཀྱི་དབང་གིས་དོ་དམ་བྱེད་མཁན་མ་བྱུང་བར་ཡུན་རིང་དུ་སོང་བའི་རྐྱེན་གྱིས་གླེགས་ཤིང་དང་གླེགས་ཐག་ཕལ་

ཆེར་འཐོར་ནས་ཕྱག་དཔེ་རྣམས་ཀྱང་སའི་སྟེང་ན་ཐང་མར་བརྡལ་བས་པུསྟི་ཕན་ཚུན་འཛིངས་ཏེ་ཆོས་ཀྱི་རྣམ་གྲངས་འདི་ཡིན་དང༌། ཚང་མ་ཚང་གི་དབྱེ་བ་ཙམ་ཡང་ཤེས་དཀའ་བར་གྱུར་པ་ན། རྗེ་འདི་ཉིད་སྡེ་སྣོད་འཛིན་པ་དུ་མའི་འཁོར་དང་བཅས་པས་ལྡེབ་གྲངས་རེ་རེ་ནས་བསྒྲིགས་ཏེ་ཆད་པ་དང༌།
རལ་པ་དང༌། མ་ཚང་བ་ལ་སོགས་པ་ཐམས་ཅད་རྩ་བ་ནས་གསོས། བཀའ་དང་བསྟན་བཅོས་ཀྱི་རིགས་རྣམས་མ་འདྲེས་པར་སོ་སོར་ཕྱེས།
དེ་དག་ཀྱང་ཐེག་པ་ཆེ་ཆུང་དང་རྒྱུད་སྡེ་བཞིའི་གོ་རིམ་ལྟར་ཚུལ་བཞིན་དུ་བསྒྲིགས་ཏེ། དར་དང་རས་ལ་སོགས་པའི་ན་བཟའ་མང་པོས་ལེགས་པར་དྲིལ་ཞིང༌། གླེགས་ཤིང་དང༌། སྐུ་རེགས་དང༌། གདོང་དར་ལ་སོགས་པའི་ཞབས་ཏོག་ཚུལ་བཞིན་ཕུལ་ནས།
པུསྟི་རྣམས་ཤིན་ཏུ་མཐོ་ཞིང་མཛེས་པའི་ཁྲིའི་སྟེང་དུ་སྤྱན་དྲངས་ཏེ། མཆོད་པ་སྣ་ཚོགས་པ་དང་བཅས་བཞུགས་སུ་གསོལ་བ་དང༌། དེ་དག་གི་དཀར་ཆག་ཀྱང་བཀོད་པར་མཛད་དོ།
།དེ་ནས་ཤིང་ཡོས་ལོར་དཔལ་ཞྭ་ལུ་རི་སྦུགས་བྱང་ཆུབ་ཤིང་གི་ནགས་ཁྲོད་དུ་རྩོད་དུས་ཀྱི་ཀུན་མཁྱེན་བུ་སྟོན་གཉིས་པ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་གི་དྲུང་དུ་བསྙེན་ཏེ།
དཔལ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ནས་བསྟན་པའི་དཀྱིལ་འཁོར་བཅུ་གཉིས་དང༌། རྡོར་དབྱིངས། དོན་ཞགས་བཅས་ཀྱི་དབང༌། བུ་སྟོན་རིན་པོ་ཆེའི་བཀའ་འབུམ་ཕལ་ཆེར། རྗེ་དེ་ཉིད་ཀྱི་བཀའ་འབུམ་སོགས་ཆོས་ཀྱི་རྣམ་གྲངས་མང་དུ་གསན་ནོ།
།མེ་འབྲུག་ལོ་མཚམས་པ་ཀུན་དགའ་བསོད་ནམས་ཀྱིས་ཞུས་པའི་ངོར་འཕགས་པ་ཐུགས་རྗེ་ཆེན་པོ་ཞལ་བཅུ་གཅིག་པའི་བཀའ་དབང་དང༌། གྲུབ་པའི་དབང་ཕྱུག་གཉན་ཚེམས་བུ་པའི་ལུགས་འཕགས་པ་སྤྱན་རས་གཟིགས་ཀྱི་དམར་ཁྲིད་སོགས་བཀའ་ཆོས་མང་དུ་སྩལ།
ལོ་དེར་མཁན་པོ་དགོངས་ཞུས་ནན་ཏན་མཛད་

པའི་ཚབ་ཀླུ་ལྡིངས་ཞབས་དྲུང་རིན་པོ་ཆེ་བྱམས་པ་ཚུལ་ཁྲིམས་ཕུན་ཚོགས་པ་ས་གཞུང་ནས་བསྐོས་བཞག་དང༌། ཀླུ་ལྡིངས་པ་ཕྱག་རྫས་ཉག་ཕྲ་བས་ལས་འཛིན་ཕན་ཁང་དང༌། ཁང་གསར་པ་གཉིས་ནས་བྱ་རྒྱུ་ཀྲིག་ཆོད་ཟིན་ཡང༌།
ཀླུ་ལྡིངས་ཞབས་དྲུང་རིན་པོ་ཆེ་ཐུགས་འདུན་མེད་སྟབས་ཀོང་ཡུལ་དུ་ཕེབ་གཤིས། སླར་ཡང་ངོར་པ་སྤྱི་བྱེས་གསོལ་བ་བཏབ་པ་ལ་བརྟེན་མཁན་པོ་ཞལ་འཛིན་ལོ་ཤས་མཛད་རྒྱུའི་ཞལ་བཞེས་གནང༌། དེ་ནས་དགུང་གྲངས་ཉེར་དགུར་ཕེབས་པ་མེ་མོ་སྦྲུལ་གྱི་ལོ་ཤར་བ་ན་བྱང་ཕྱོགས་བོད་ཀྱི་རྒྱལ་པོ་གནམ་བསྐོས་དགའ་ལྡན་ཕོ་བྲང་བ་ཆེན་པོས།
བདག་ཅག་གི་སྟོན་པ་ཁམས་གསུམ་གྱི་མགོན་པོ་མཁན་ཆེན་རྡོ་རྗེ་འཆང་ཁུ་དབོན་འདི་དག་སའི་སྟེང་ན་འགྲན་ཟླ་ཐམས་ཅད་དང་བྲལ་བའི་ཡོན་ཏན་གྱི་ཕུང་པོ་ཆེན་པོར་གཟིགས་ཏེ།
ལྷ་རྫས་ཀྱི་ན་བཟའ་ལ་སོགས་པ་ཆེན་པོར་འོས་པའི་ཡོ་བྱད་དུ་མས་ཞབས་ཀྱི་པདྨོར་མངོན་པར་མཆོད་པ་དང་ཆབ་ཅིག་ཤ་ཛི་ནི་ཐིག་ཐི་གུ་ཆི་མཁན་པོ་ཞེས་པའི་མཚན་དང་ཐམ་ག་ཆེ་ཆུང་ལ་སོགས་པ་སྩལ་ནས།
འཛམ་གླིང་བྱང་ཕྱོགས་གངས་རིའི་ར་བས་བསྐོར་བའི་ལྗོངས་ན་འཁོད་པའི་སྐྱེ་འགྲོ་ཐམས་ཅད་ཀྱི་འདྲེན་པ་དམ་པར་མངའ་གསོལ་བའི་དགེ་མཚན་ལྷུན་གྱིས་གྲུབ་པ་རང་བྱུང་བར་གྱུར་ཏོ།
།འདི་ནི་ཆོས་ཉིད་ཡིན་ཏེ། གང་གི་ཚེ་བཅོམ་ལྡན་འདས་ཀྱིས་ཡེ་ཤེས་ཀྱི་སྐུ་བརྙེས་ཏེ་ཁམས་གསུམ་ཆོས་ཀྱི་རྒྱལ་པོའི་རྒྱལ་སྲིད་ལ་མངའ་མཛད་པ་དེའི་ཚེ་ན་ལྷ་དང་བཅས་པའི་འཇིག་རྟེན་གྱི་ཆེ་རྒུ་ཐམས་ཅད་གཅིག་ཏུ་འདུས་ཏེ་མཆོད་པའི་རྣམ་གྲངས་མཐའ་ཡས་པས་མཆོད་པར་གསུངས་པ་ལྟ་བུ་སྟེ།
དཔལ་སམྦུ་ཊའི་རྒྱུད་ལས།
གང་དུ་རིག་མའི་སྐྱེས་བུ་གྲུབ་པ་དེར་འདི་ལྟ་བུའི་ཕུན་སུམ་ཚོགས་པ་འབྱུང་སྟེ། ཞེས་སོགས་ནས། ཚངས་

པ་དང༌། ཁྱབ་འཇུག་དང༌། ཆུ་བདག་དང༌། བརྒྱ་བྱིན་དང༌། དྲག་པོ་དང༌། མེ་ལྷ་དང༌། སྟོབས་བཟང་དང༌། ཉི་མ་དང༌། ཟླ་བ་དང༌། གནོད་སྦྱིན་དང༌། གྲུབ་པ་དང༌། དྲི་ཟ་དང༌། མིའམ་ཅི་དང༌། ལྟོ་འཕྱེ་དང༌།
ལྷའི་མཆོག་དང༌། རིག་པ་འཛིན་པ་དང༌། ཆུ་བྱུང་ལ་སོགས་པ་དང༌། གང་ཞིག་གཞན་ཡང་སུམ་ཅུ་རྩ་གསུམ་དུ་གནས་པའི་ལྷ་རྣམས་དེར་འོངས་ནས་ཡང་དག་པའི་མེ་ཏོག་གིས་མཆོད་པར་བྱེད་དོ། །ཞེས་སོགས་དང༌། གཞན་ཡང་ཁྱོད་ལ་རྒྱས་པར་བཤད་པའི་ཚུལ་འདི་ཅི་ཞིག་དགོས་ཏེ།
བསྒྲུབས་པའི་བསོད་ནམས་ཀྱིས་ཁམས་གསུམ་དུ་སྐྱེས་པའི་མཆོད་པ་རྣམས་ཀྱིས་མཆོད་པར་བྱེད་དོ། །ཞེས་བྱ་བའི་བར་དུ་གསུངས་པ་ལྟར་རོ། །དགུང་གྲངས་སུམ་ཅུར་ཕེབས་པ་ས་ཕོ་རྟའི་ལོའི་ཟླ་བ་བཞི་པའི་ནང་ལམ་འབྲས་ལྷ་ཁང་དང༌།
དངུལ་གདུང་ལྷ་ཁང༌། ཕྱི་རྟེན་བདེ་གཤེགས་མཆོད་རྟེན་བརྒྱད་སོགས་ཉམས་གསོ་ཕུལ་དུ་ཕྱིན་པ་གྲུབ་པ་རྣམས་ལ་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེའི་རྩ་བཤད་ཀྱི་རྒྱུད་རྣམས་ནས་བསྟན་པའི་བཅོམ་ལྡན་འདས་སྙིང་པོ་ཀྱེ་རྡོ་རྗེ་ལྷ་དགུའི་རྡུལ་ཚོན་གྱི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌།
བདག་ཉིད་འཇུག་ཅིང་དབང་བླང་བ་སོགས་སྔོན་དུ་འགྲོ་བས་རབ་ཏུ་གནས་པའི་ཆོ་ག་ཤིན་ཏུ་རྒྱས་པའི་སྒོ་ནས་རྟེན་དང་བརྟེན་པར་བཅས་པའི་ཚོགས་རྣམས་ཡེ་ཤེས་པ་དང་གཉིས་སུ་མེད་པར་བྱིན་གྱིས་བརླབས་ཏེ།
སེམས་ཅན་གྱི་དོན་དཔག་ཏུ་མེད་པར་མཛད་ཅིང་བརྟན་པར་བཞུགས་སུ་གསོལ་བ་དང་ཆབ་ཅིག་བཟང་པོ་དྲུག་ལྡན་གྱི་རབ་ཏུ་གནས་པའི་གསུང་བཤད་ཤིན་ཏུ་རྒྱས་པས་དཔྱོད་ལྡན་ཐམས་ཅད་ཀྱི་ཡིད་རབ་ཏུ་འཕྲོགས་པར་མཛད་ཅིང༌།
སྐབས་དེར་རབ་གནས་ཀྱི་རྣམ་བཤད་ངོ་མཚར་བའང་མཛད། ལོ་དེའི་ཟླ་བ་བདུན་པའི་ཚེས་བརྒྱད་ལ་དཔལ་ཞྭ་ལུ་རི་སྦུགས་སུ་ཕེབ། རྡོ་རྗེ་འཆང་བློ་གསལ་བསྟན་སྐྱོང་དྲུང་ནས་

རྣམ་སྣང་མངོན་བྱང་དང༌། བདེ་མཆོག་པདྨ་དྲྭ་བ་སོགས་ཀྱི་དབང་དང༌། ཕྱག་ཆེན་ལྷན་ཅིག་སྐྱེས་སྦྱོར་གྱི་ཁྲིད་སོགས་ཟླ་བ་གཅིག་གི་བར་དུ་བཀའ་ཆོས་བསམ་གྱིས་མི་ཁྱབ་པ་གསན། ཕར་ཡང་ཀྱེ་རྡོ་རྗེའི་རྒྱུ་དབང་དང༌།
ལམ་དབང༌། ལམ་འབྲས་སློབ་བཤད་ཀྱི་ཆ་ལག་སྐོར་གྱི་བྱིན་རླབས་ཡོངས་སུ་རྫོགས་པ་སོགས་མང་དུ་ཕུལ། དེ་སྐབས་བླ་མ་དང་དབུ་ཆོས་སོགས་ཞྭ་ལུ་རི་མཐིལ་གྱི་དགེ་སློང་འགའ་ཞིག་ལ་དབྱངས་ཅན་དཀར་དམར་གྱི་རྗེས་གནང་དང༌།
ཚེ་དབང་སོགས་མང་དུ་སྩལ་ཞིང་སླར་ངོར་དུ་ཕེབ། དཔོན་སློབ་ནམ་མཁའ་རྒྱལ་མཚན་གྱིས་ཞུས་པའི་ངོར་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་བཀའ་དབང་ཟབ་རྒྱས་སུ་སྩལ་བར་མཛད།
ས་མོ་ལུག་གི་ལོ་ཤར་བ་དགུང་གྲངས་སོ་གཅིག་པའི་དཔྱིད་ཀར་ཁང་སར་ཞབས་དྲུང་རིན་པོ་ཆེ་ངག་དབང་བསོད་ནམས་རྒྱལ་མཚན་གྱིས་ཞུས་པའི་ངོར། རྒྱལ་རྩེ་གུར་པ་མཁན་པོར་མཁས་བཙུན་སྦྱིན་པ་རིན་ཆེན།
དཔོན་སློབ་ནམ་མཁའ་རྒྱལ་མཚན། མངའ་རིའི་བླ་མ་ཀུན་དགའ་འཇམ་དབྱངས་སོགས་དོན་གཉེར་བཅུ་བདུན་སྐོར་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་ཁའུ་བྲག་རྫོང་པའི་བཞེད་པ་མ་ནོར་བ་གསང་ཆེན་སློབ་བཤད་ཟབ་མོར་གྲགས་པའི་སྨིན་གྲོལ་ཡོངས་སུ་རྫོགས་པ་ཤིན་ཏུ་རྒྱས་པར་སྩལ།
གཞན་ཡང་སྒྲུབ་ཐབས་བརྒྱ་རྒྱམ་དང༌། རྣམ་སྲས་རིགས་ཆེན་བཅོ་ལྔའི་རྗེས་གནང༌། འཇམ་མགོན་བཀའ་འགྱུར་བ་ཆེན་པོའི་བཀའ་འབུམ་གྱི་ལུང་སོགས་བཀའ་ཆོས་མཐའ་ཡས་པ་ཞིག་སྩལ།
ཚུར་ཡང་མངའ་རི་བླ་མ་ཀུན་དགའ་འཇམ་དབྱངས་དྲུང་ནས་ཨོ་རྒྱན་མཆོག་གྱུར་བདེ་ཆེན་གླིང་པའི་གཏེར་བྱོན་ཐུགས་སྒྲུབ་བར་ཆད་ཀུན་སེལ་གྱི་བཀའ་དབང་གསན་པར་མཛད།
ལྷག་པར་ལོ་དེའི་ཧོར་ཟླ་ལྔ་པའི་ཚེས་བཅོ་ལྔ་ནས་འདུལ་བའི་སྡེ་སྣོད་རིན་

པོ་ཆེ་རྣམས་ནས་གསུངས་པའི་གསོ་སྦྱོང་སོགས་གཞི་གསུམ་གྱི་ཆོ་ག་རིམ་བཞིན་གསར་དུ་བཙུགས་པར་མཛད་དེ། དེའང་ཆོས་གྲྭ་ཆེན་པོ་འདིར་སྔོན་གྱི་དུས་རྡོ་རྗེ་འཆང་ཆེན་པོ་སློབ་མའི་ཚོགས་དང་བཅས་པ་ཆོས་ཀྱི་དབྱིངས་སུ་གཤེགས་པའི་ཚུལ་བསྟན་ནས་ཡུན་རིང་དུ་སོང་བ་ན་རིམ་གྱིས་མཁས་པ་དང་གྲུབ་པའི་རྒྱལ་མཚན་འཛིན་པ་དག་ནི་ཇེ་ཉུང་ཇེ་ཉུང་དུ་གྱུར།
ཅིའང་མི་ཤེས་པའི་བླུན་པོ་སྙིང་ཕོད་ཅན་དག་ནི་སྤང་ལས་ཤྭ་མང་བརྡོལ་བ་ལྟར་མང་དུ་ཚོགས་པའི་རྐྱེན་གྱིས་འདུལ་བའི་ཕྱག་ལེན་ལ་སོགས་པ་རིམ་བཞིན་བག་ལ་ཞ་བར་གྱུར་པའི་དབང་གིས་ཕྱི་དུས་འདི་ན་ཆོས་ཀྱི་སྤྱན་དང་ལྡན་པའི་སྐྱེས་ཆེན་དམ་པ་འགའ་ཞིག་བཞུགས་པ་རྣམས་མ་གཏོགས་ཕལ་ཆེར་ནི་ལུས་ལ་ངུར་སྨྲིག་གི་རྒྱལ་མཚན་འཆང་བས་མཛེས་པ་ཙམ་དུ་ཟད་ཀྱི།
གཞན་དུ་ན་འདུལ་བ་ལུང་སྡེ་བཞི་སོགས་གསུང་རབ་རིན་པོ་ཆེ་རྣམས་དང༌། དགོངས་འགྲེལ་གྱི་སློབ་དཔོན་ཡོན་ཤཱཀ་རྣམ་གཉིས་ཀྱི་བསྟན་བཅོས་སོགས་གཞུང་ལུགས་རྒྱ་ཆེན་པོ་དག་ལ་བློ་ཁ་ཕྱོགས་པ་ནི་ལྟ་ཅི་སྨོས།
འཕྲལ་དུ་སྤང་བླང་བྱ་རྒྱུའི་དགག་སྒྲུབ་གནང་གསུམ་གྱི་བསླབ་བྱ་ཕྲ་མོ་ཙམ་ཡང་ངོས་ཟིན་པ་དང༌།
ཁྱད་པར་གཞི་གསུམ་གྱི་ལག་ལེན་ལ་སོགས་པ་ནི་མིང་ཙམ་ཡང་ཤེས་པར་དཀའ་བའི་གནས་སྐབས་དེ་ལྟ་བུར་གྱུར་པ་ན། རྗེ་རིན་པོ་ཆེ་འདི་ཉིད་ཀྱིས་ལེགས་གསུང་འདུལ་བའི་བསྟན་པ་སླར་ཡང་སྤེལ་བའི་ཐུགས་བསྐྱེད་བཟང་པོས་དགོན་འདིར་གསོ་སྦྱོང་དང༌།
དབྱར་གནས་དང༌། དགག་དབྱེ་ལ་སོགས་པའི་ཕྱག་ལེན་ཕྲ་མོ་ཚུན་ཆད་མ་ཉམས་པར་རྒྱུན་ཆགས་སུ་མཛད་དགོས་པའི་སྲོལ་ཆེན་པོ་བཏོད་དེ། ལེགས་གསུང་འདུལ་བ་རྒྱ་མཚོའི་བསྟན་པའི་མེ་རོ་རྨང་ནས་བསླངས་པར་མཛད་དོ།
།དེ་སྐོར་ཟླ་བ་དྲུག་པའི་ནང་རྗེ་ཉིད་དབུར་བཞུགས་པའི་དགེ་སློང་བཟང་གྲས་དབྱར་གནས་ལ་ཕེབ་པ་རྣམས་ཀྱིས་སྨན་བླའི་མདོ་ཆོག །

གནས་བརྟན་ཆོ་ག །མཎྜལ་བཞི་ཆོག །ཡན་ལག་བདུན་པའི་ཆོ་ག །རྣམ་རྒྱལ་སྟོང་མཆོད་སོགས་ཉིན་གྲངས་དུ་མའི་བར་དུ་མཛད་པ་ལ། ཉིན་རེ་བཞིན་སྤོས། མར་མེ། ཞལ་ཟས་སོགས་བརྒྱ་ཕྲག་རེས་གཙོས་མཆོད་པའི་རྣམ་གྲངས་མང་པོ་དང༌།
དགེ་འདུན་རྣམས་ལ་གསོལ་ཆས་ཀྱི་ཞབས་ཏོག །ཕྱག་འགྱེད་ཕུན་སུམ་ཚོགས་པ་བཅས་རྗེ་རིན་པོ་ཆེ་ཉིད་ནས་སྩལ་བ་དང༌། ལྷག་པར་གཞི་གསུམ་གྱི་ཆོ་གའི་ཕྱག་སྲོལ་བཟང་པོ་འདི་ཉིད་ཇི་སྲིད་འཇིག་རྟེན་གྱི་ཁམས་འདིར་རྒྱལ་བའི་བསྟན་པ་རིན་པོ་ཆེ་འཚོ་ཞིང་གཞེས་པ་དེ་སྲིད་དུ་མི་ཉམས་པར་རྒྱུན་ཆགས་སུ་གནས་པའི་རྟེན་དུ་ཊྃ་བརྒྱད་བརྒྱ་སྐོར་སྦྱོར་འཇགས་སུ་སྩལ་ཞིང༌།
དེ་ཕྱིན་དབྱར་གནས་སྐབས་མཆོད་འབུལ་ཟབ་རྒྱས་དང་འབྲེལ་བར་བླ་མ་མཆོད་པའི་ཆོ་ག་དང༌།
གནས་བརྟན་ཕྱག་མཆོད་སོགས་ཉིན་བདུན་རེ་ཙམ་བཙུགས་ཏེ་དབྱར་བཞུགས་ཀྱི་དགེ་འདུན་ཇི་སྙེད་པ་ལ་བསྙེན་བཀུར་བླ་ན་མེད་པའི་རྟེན་གཞག་ཕོན་ཆེར་མཛད་པ་ལ་བརྟེན་ཕྱི་ནས་ཀྱང་རིམ་གྱིས་དར་རྒྱས་སུ་གྱུར་ཏེ།
དེང་སང་གི་སྐབས་འདིར་བློ་གསལ་རིགས་པ་སྨྲ་བ་འགའ་ཞིག་ནི་སྡོམ་པ་གསུམ་གྱི་བསྟན་བཅོས་སྤྱི་དང༌། རབ་འབྱམས་འདུལ་བ་རྒྱ་མཚོའི་གཞུང་ལ་བློ་གྲོས་ཀྱི་གསལ་སྣང་ཅུང་ཟད་ཐོབ་སྟེ།
ལྷག་པར་ཐོས་བསམ་དང་ལྟ་རྟོག་བྱ་བར་སེམས་པ་དང༌། ཕལ་ཆེར་ཀྱང་སྣམ་སྦྱར་དང༌། ལྷུང་བཟེད་སོགས་དགེ་སློང་གི་འཚོ་བའི་ཡོ་བྱད་རྣམས་རྒྱུ་མཚན་དང་བཅས་པ་ཤེས་ཤིང་འཆང་བ་དང༌།
དེས་མཚོན་ནས་དགག་སྒྲུབ་གནང་གསུམ་གྱི་བསླབ་བྱ་དག་ཀྱང་ཅི་རིགས་པར་ངོ་ཤེས་ཏེ་སྲུང་སྡོམ་ཚུལ་བཞིན་བགྱིད་པ་ལ་བརྩོན་པར་གྱུར་པ་བཅས། མདོར་ན་སྟོན་དང་བསྟན་པ་གཉིས་ཀྱི་བདག་ཉིད་འདུལ་བའི་བསྟན་པ་རིན་པོ་ཆེ་དུས་ཐམས་ཅད་དུ་དར་ཞིང་རྒྱས་པ་འདི་ནི་བདག་ཅག་

གི་བླ་མ་ཡོན་ཏན་མ་ལུས་པའི་ཕུང་པོར་གྱུར་པ་འདི་ཉིད་ཁོ་ནའི་ཐུགས་བསྐྱེད་དང་ཕྲིན་ལས་ལས་བྱུང་བའོ། །གདན་སའི་ཞལ་འཛིན་མཛད་པའི་སྐབས་འདི་དག་རྣམས་སུ་ཨེ་ཝྃ་བླ་བྲང་གི་སྤར་ཁང་རྣམས་སུ་ཚོགས་འདོན་གྱི་རིགས་གཙོ་བོར་གྱུར་པའི་སྤར་རྙིང་ཤིན་ཏུ་མང་བར་བཞུགས་པ་རྣམས་འགྲོ་དོན་ཡུན་རིང་བའི་དབང་གིས་ཡི་གེ་ཕལ་ཆེར་མི་གསལ་བར་གྱུར་པ་རྣམས་རྗེ་རིན་པོ་ཆེ་རང་ཉིད་ཀྱིས་ཡོ་བྱད་སྦྱར་བ་དང༌།
འགའ་ཞིག་ནི་གཞན་དག་གི་རྒྱུད་ལ་བསོད་ནམས་ཀྱི་ཚོགས་རླབས་པོ་ཆེ་སྤེལ་བར་བཞེད་པས་དགེ་བསྐུལ་འབྱམས་ཀླས་སུ་སྩལ་ནས་བསྐྱར་བརྐོས་ཀྱིས་གཅིག་ལས་གྲངས་མེད་པར་འཕེལ་བའི་མིག་འཕྲུལ་དུ་གྱུར་པའི་ཕྱི་མོ་བླ་ན་མེད་པར་བསྐྲུན་པར་མཛད།
དེར་མ་ཟད་རྗེ་རིན་པོ་ཆེ་ཁུ་དཔོན་འདི་དག་གི་ཐུགས་ཀྱི་བཞེད་པ་གཅིག་ཏུ་དྲིལ་ཞིང་བཀའ་ལུང་ཟབ་ཅིང་རྒྱས་པས་ཁྱབ་པར་མཛད་པའི་རྒྱུ་དང༌། མཛོད་པ་ནོར་ལྡན་ཤེས་རབ་བཟང་པོ་སོགས་ཕྲིན་ལས་ཀྱི་ཁ་ལོ་སྒྱུར་བ་རྣམས་ཀྱིས་དཀའ་བ་དང་དུ་ལེན་པའི་རྐྱེན་ཚོགས་པས་ཆེད་དུ་བསྐུལ་ཏེ།
ཨེ་ཝྃ་པའི་བླ་ཁག་ཐམས་ཅད་ཐུགས་བརྩེ་གཅིག་ཏུ་མཐུན་ཞིང་ཕན་ཚུན་སྦྲེལ་བའི་སྒོ་ནས་སྔ་ཕྱིར་ཨེ་ཝྃ་བླ་བྲང་གཞུང་གི་གཡབ་ཆེན་དང༌།
ལམ་འབྲས་ལྷ་ཁང༌། དངུལ་གདུང་ལྷ་ཁང་སྟེང་ཤོད། ཕྱི་རྟེན་བདེ་བཤེགས་མཆོད་རྟེན་བརྒྱད་དང་བཅས་པ་ལ་ཉམས་གསོ་དཔེ་ཟླ་མེད་པ་ཀུན་གྱི་མིག་གི་དགའ་སྟོན་དུ་ལྷུན་གྱིས་གྲུབ་པ་འདི་ཡིན་ལ།
དེ་དག་གི་གཡབ་ཆེན་ཉམས་གསོས་སྐབས་བོད་དངུལ་རྡོ་ཚད་སུམ་ཅུ་སྐོར་དང༌། མཆོད་རྟེན་ཉམས་གསོས་དུས་ཊྃ་སྲང་བརྒྱ་བཅས་ཐར་རྩེ་སྒེར་རང་ནས་ཞལ་འདེབས་མཛད་པ་དང༌།
ཡང་བླ་ཁག་སྤྱི་ནས་ཚོགས་ཁྲོ་གཉིས་ལ་ཉམས་གསོས་དང༌། གཉིས་གསར་བཟོས་མཛད་སྐབས་ཐར་རྩེ་སྒེར་རང་ནས་བོད་དངུལ་རྡོ་ཚད་བཅོ་བརྒྱད་ཙམ་གྱི་འགྲོ་སྒོ་བགྱིས་པའི་ཚོགས་

ཁྲོ་ཤིན་ཏུ་ལེགས་པ་གཅིག་སྦྱོར་འཇགས་དང་ཆབ་ཅིག་དཀོན་མཆོག་གི་རྟེན་ལ་རྣམ་ལྔའི་བརྒྱ་མཆོད་དང༌། གོས་ཆེན་གྱི་བླ་བྲེ་ངོ་མཚར་བ་ཕུལ་ཐོག་འདུས་པ་རྒྱ་མཚོར་བསྙེན་བཀུར་གྱ་ནོམ་པ་བསྟབས་ཏེ་བླ་མ་མཆོད་པའི་ཆོ་ག་བཙུགས་པ་སོགས་མཛད་དོ།
།གཞན་ཡང་རྒྱལ་བས་ཆོ་འཕྲུལ་ཆེན་པོ་བསྟན་པའི་དུས་ཆེན་རྟ་པ་ཟླ་བའི་ནང་དང༌། ཟླ་བ་བྱུང་ངོ་ཅོག་གི་ཉ་སྟོང་བརྒྱད་གསུམ་ཕལ་ཆེ་བ་ལ་ལམ་འབྲས་ལྷ་ཁང་སོགས་བླ་བྲང་སྟེང་ཤོད་ཀྱི་ལྷ་ཁང་རྣམས་སུ་སྤོས་དང༌།
མར་མེ། ཞལ་ཟས་སོགས་མཆོད་པའི་བྱེ་བྲག་རེ་རེ་ནས་བརྒྱ་ཕྲག་ལྷག་པའི་མཆོད་འབུལ་དང་འབྲེལ་བར་དགེ་འདུན་བཅོ་ལྔའམ་ཉི་ཤུའི་སྐོར་བསྙེན་བཀུར་གྱ་ནོམ་པས་མཉེས་པར་མཛད་དེ་བླ་མ་མཆོད་པ་དང༌།
མཎྜལ་བཞི་ཆོག །གནས་བརྟན་ཆོ་ག་སོགས་བསྟར་ཆགས་སུ་བཙུགས་པ་དང༌། དེ་མཚུངས་གཙུག་ལག་ཁང་ཆེན་པོར་དགེ་འདུན་འདུས་པ་རྒྱ་མཚོར་ཉིན་རེ་བཞིན་དུས་ཇ་རེ་རེ་དང༌།
སྐབས་འགར་གཉིས་རེ་བཅས་ལོ་ཁོར་ཡུག་ཏུ་ཕལ་ཆེར་གཏོང་དགོས་པའང་སྔར་རྒྱུན་ལས་ཟབ་ཅིང་རྒྱས་པར་མཛད་པ་དང༌། ཁྱད་པར་ས་ག་ཟླ་བའི་ཉི་ཤུ་གཉིས་ནས་བཟུང་གནམ་གང་བར་རྒྱལ་བ་རྡོ་རྗེ་འཆང་གི་དགོངས་རྫོགས་ངོར་ལུགས་དཀྱིལ་འཁོར་ལྔའི་སྒྲུབ་མཆོད་འཛུགས་པ་སོགས་དུས་མཆོད་ཀྱི་རིམ་པ་མང་དུ་ཡོད་པའི་གཏོང་སྒོ་རྣམས་ཀྱང་ཉམས་ཆག་ཕྲན་བུའང་མེད་པར་སྔར་ལས་ཀྱང་ཟབ་ཅིང་རྒྱས་པས་ཀུན་གྱིས་བསྔགས་པའི་གནས་སུ་གྱུར་པ་འབའ་ཞིག་མཛད་པ་ཡིན་ནོ།
།དེ་ལྟར་རྒྱལ་བ་རྡོ་རྗེ་འཆང་གིས་སེང་གེའི་ཁྲི་ལ་ཞབས་ཟུང་གསེར་གྱི་འཁོར་ལོ་བཀོད་ནས་བགྲང་བྱ་བརྒྱད་ཀྱི་བར་དུ་དཀོན་མཆོག་ལ་མཆོད་པ།
དགེ་འདུན་ལ་བསྙེན་བཀུར། བཀའ་ཆོས་འཆད་སྤེལ། བསྟན་པའི་འཛིན་སྐྱོང༌།

འགྲོ་དོན་ཐུགས་བསྐྱེད། མངའ་འབངས་བརྩེ་སྐྱོང་སོགས་མཛད་པ་ཕྲིན་ལས་ཀྱི་ཆ་ཤས་རེ་རེ་ལ་བརྟགས་ཀྱང་སོ་སོའི་སྐྱེ་བོའི་བློའི་ར་བ་ལས་བརྒལ་བས། ཨེ་མ་ཧོ། བདག་ཅག་རྣམས་ཀྱིས་བསོད་ནམས་ཅི་འདྲ་བ་ཞིག་བསགས་ན།
སྐལ་བ་བཟང་པོའི་ཉི་མ་འདི་ལྟ་བུ་ཤར་བའི་དུས་འབྱུང་བ། ཞེས་མཆོག་དམན་ཐམས་ཅད་ཀྱིས་མགྲིན་གཅིག་ཏུ་གླེང་ཞིང་ཡིད་སྨོན་པའི་གནས་སུ་གྱུར་པ་ནས། སྔ་མ་ས་རྟ་ལོར་དཔལ་ལྡན་ས་སྐྱར་འཇམ་མགོན་ཁྲི་ཆེན་རིན་པོ་ཆེར་ཨེ་ཝྃ་བླ་བྲང་གི་གདན་སའི་དགོངས་ཁྲོལ་ནན་ཏན་དུ་ཞུས་པ་དང༌།
ལྷག་པར་ངོར་རང་གི་བླ་ཁག་ཁང་ཚན་ཚང་མར་བཀའ་ཁྱབ་ཤིན་ཏུ་ནན་ཆགས་སུ་སྩལ་བར། སྤྱིར་རྗེ་འདི་ཉིད་ཐུགས་བསྐྱེད་དང་ཕྲིན་ལས་གཞལ་དུ་མེད་པའི་དབང་གིས་ལོ་ཤས་ཙམ་ཞལ་འཛིན་སྐྱོང་ཐུབ་བྱུང་ན་རྒྱལ་བ་རྡོ་རྗེ་ཉིད་དངོས་སུ་བཞུགས་པ་ལྟ་བུའི་འདུ་ཤེས་ཀྱིས་ཐམས་ཅད་ཀྱིས་འདི་ཕྱིའི་འདུན་མ་ཐམས་ཅད་དུས་ཅིག་ཅར་དུ་འགྲུབ་བོ་སྙམ་པའི་འདུན་པ་ཤིན་ཏུ་ཆེའང༌།
རྡོ་རྗེའི་བཀའ་ལུང་སྦྲོམ་ཆེན་པོ་ཤིན་ཏུ་བརླིང་ཞིང་ལྕི་བའི་ཁུར་ཀྱིས་མནན་པ་གྱེན་དུ་བཟློག་པའི་གོ་སྐབས་ཅུང་ཟད་ཙམ་ཡང་མ་རྙེད་ནས་ཁང་སར་ཞབས་དྲུང་རིན་པོ་ཆེ་འཇམ་དབྱངས་ཤེས་རབ་རྒྱལ་མཚོ་མཁན་ཚབ་ཏུ་གདན་ས་ཆེན་པོར་འོས་འདུ་ཕུལ་བར།
དེ་སྐབས་ཞབས་དྲུང་རིན་པོ་ཆེ་དེ་ཉིད་ཁམས་ཀྱི་གླིང་མགོ་ཟི་དགོན་དུ་བཞུགས་སྐབས་ཡིན་པས་རྗེ་དེ་ཉིད་ཀྱི་མདུན་ནས་དཔལ་ས་སྐྱ་ནས་ཀྱི་བཀའ་དང༌།
ཨེ་ཝྃ་པའི་བླ་གྲྭ་སྤྱིའི་ཞུ་ཡིག་བཅས་ཕུལ་བར་བརྟེན། ཐམས་ཅད་ཀྱིས་ལུག་ལོའི་སྟོན་ཐོག་ངེས་པར་ཕེབ་རྩིས་ལ། སྐབས་ཤིག་རྗེ་འདི་ཉིད་བླ་བྲང་དུ་བཞུགས་ཏེ་གཞི་གསུམ་འཛུགས་སྐོར་གྱི་ཞལ་བཀོད་འདྲ་མཛད་པ་ཞིག་ལ།
ཁང་སར་ཞབས་དྲུང་རིན་པོ་ཆེ་ངག་དབང་བསོད་ནམས་རྒྱལ་མཚན་པ་དང༌། མི་ཉག་དཔོན་སློབ་ནམ་མཁའ་རྒྱལ་མཚན་གཉིས་སྐུ་མདུན་དེར་བཞུགས་

ཡོད་པ་རྗེ་འདིས་ཞབས་དྲུང་རིན་པོ་ཆེར་སྤྱན་ཅེར་གཟིགས་ཤིང་ཞལ་འཛུམ་པ་དང་བཅས་ཁང་སར་སྤྲུལ་སྐུ་རིན་པོ་ཆེ་ད་ལོ་ཁམས་ནས་ཕེབ་པའི་སྐད་ཆ་འདྲ་གསན་ནམ་གསུངས་པར། ཞབས་དྲུང་རིན་པོ་ཆེ་ནས་དེ་སྔར་ཅིའང་མ་ཐོས་མོད་རང་གཞན་ཚང་མས་འདི་ལོ་ཕེབ་རྩིས་བྱེད་ཀྱིན་ཡོད་ལགས་ཞུས་པས།
རྗེ་འདིས་བདག་གི་རྨི་ལམ་འདི་ལ་བལྟས་ན་ད་ལོའི་མཁན་པོ་དེ་ཁྱེད་རང་མ་གཏོགས་གཞན་ལ་འགྲོ་ས་མི་འདུག་གོ་གསུངས་པ་དང༌།
ཞབས་དྲུང་རིན་པོ་ཆེ་ནས་བདག་སྤྱིར་ན་ཕྲ། ལྷག་པར་སློབ་གཉེར་མ་རྫོགས་པས་དེ་འདྲ་ག་ལ་འོང་ཞུས་པས། གང་ལྟར་ཡང་ལམ་འབྲས་སོགས་ཐུགས་འཛིན་མཛད་ན་ལེགས་སོ། །ཞེས་གསུངས་པ་ལྟར་རྗེས་སོར་དེ་ཁོ་ན་བཞིན་བྱུང་བ་དུས་གསུམ་སྒྲིབ་མེད་དུ་གཟིགས་པའི་གསུང་དུ་གཟོད་ཡིད་ཆེས་སོ་ཞེས་མཁན་ཆེན་རྡོ་རྗེ་འཆང་ངག་དབང་བསོད་ནམས་རྒྱལ་མཚན་ཉིད་ཀྱིས་བདག་ལ་བཀའ་སྩལ་ཏོ།
།གང་ལྟར་ཡང་ཁམས་ནས་ཞབས་དྲུང་རིན་པོ་ཆེ་དེ་ཉིད་དེ་ལོ་ཆིབས་བསྐྱོད་གནང་མ་ཐུབ་སྟབས་རྗེ་འདི་ཉིད་དགུང་གྲངས་སོ་གཅིག་པ་ས་མོ་ལུག་གི་ལོའི་སྨལ་པོ་ཟླ་བའི་ཚེས་བཅུ་གཅིག་གཟའ་སྐར་ལེགས་འགྲིགས་ཕུན་སུམ་ཚོགས་པའི་ཉིན་བསྟན་པའི་གཙུག་རྒྱན་ངག་དབང་བསོད་ནམས་རྒྱལ་མཚན་པ་ཉིད་རྗེ་རྒྱལ་བ་གཉིས་པའི་ཆོས་ཀྱི་ཁྲི་ཆེན་པོ་ལ་མངའ་གསོལ་ཏེ་བཀྲ་ཤིས་ཀྱི་ཆར་དབབ་པར་མཛད་དོ།
།དེ་ནས་རིམ་པ་བཞིན་བླ་བྲང་སྟེང་ཤོད་སྐོར་གྱི་རྩིས་སྤྲོད་རྣམས་ཀྱང་ལེགས་པར་གྲུབ་བསྟུན་གསར་དུ་སྦྱོར་འཇགས་སྩལ་བ་ལ།
ལྷ་ཁང་ཁག་སོ་སོར་གོས་ཆེན་གྱི་ཕྱེ་ཕུར་ཤིན་ཏུ་ལེགས་པ་ཆ་རེ། གཙུག་ལག་ཁང་དུ་སྒྲུབ་མཆོད་ཆེན་མོའི་སྐབས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་ལ་འབུལ་རྒྱུའི་གོས་ཆེན་ཁཱ་ཏའི་གསེར་མིག་གི་ཡོལ་བ།
དབང་ཁང་དུ་བྱེ་རུའི་ཕྲེང་བ་ཤིན་ཏུ་སྤུས་

ལེགས། གཡུ་རིལ་བཞི་དང༌། སྤོས་ཤེས་གཅིག །གསེར་སྤུག་ཤེལ་གཉིས། གསེར་གྱི་བཅུ་ཤད་བཅས་བསྡམས་པའི་རིན་དངུལ་སྲང་ལྔ་བཅུ་རི་བ། རྒྱ་དངུལ་སྲང་ཉེར་གཅིག་ལས་གྲུབ་པའི་དངུལ་ཏིང་འགག་གཟུགས་མ། རྒྱ་རོལ་ཤིན་ཏུ་སྤུས་ལེགས་སྲང་ཉེར་ལྔ་རི་བ།
ལམ་འབྲས་ལྷ་ཁང་དུ་ངོར་ཆེན་རྡོ་རྗེ་འཆང་གི་འདྲ་སྐུ་རིན་པོ་ཆེར་བཟང་གོས་ལས་གྲུབ་པའི་དབུ་གདུགས། སངས་རྒྱས་ཕུན་ཚོགས་ཀྱི་འདྲ་སྐུ་ལ་སྣམ་སྦྱར།
རྒྱ་མཐོང་གི་དབུས་སུ་རྒྱལ་མཚན། གཡས་གཡོན་དུ་ཕྱེ་ཕུར་ཆ་རྣམས་བཟང་གོས་ཤ་སྟག་ལས་གྲུབ་པ། ཏིང་ཕོར་ཉིས་བརྒྱ། མཆོད་མེ་བརྒྱ། དེ་བཤམ་སའི་མཆོད་ཁྲི་སྤུས་ལེགས། སྤུ་ཧྲུག་གི་ཚོགས་འབོལ་ལེགས་པ་བཅས་གསར་སྦྱོར་དང་འབྲེལ་བར་སྤྱི་དང་བྱེ་བྲག་གི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་པའི་ཐུགས་བསྐྱེད་ཟབ་མོས་ཁྱབ་པར་མཛད་དོ།
།ལུག་ལོའི་མཇུག་དེར་ཐར་རྩེར་ཐུགས་སྒྲུབ་བར་ཆད་ཀུན་སེལ་གྱི་སྐུ་མཚམས་ཟླ་གཅིག་ལྷག་ཙམ་བཞུགས་པ་དང༌།
དེ་མཚམས་ཆབ་མདོ་ནས་རྒྱ་ར་སྤྲུལ་སྐུ་རིན་པོ་ཆེ་ཆེད་དུ་ཕེབ་ནས་གསོལ་བ་བཏབ་པའི་ངོར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྨིན་གྲོལ་ཡོངས་སུ་རྫོགས་པ་ཟབ་རྒྱས་སུ་སྩལ་བར་མཛད།
དགུང་གྲངས་སོ་གཉིས་པ་ལྕགས་ཕོ་སྤྲེལ་ལོའི་དཔྱིད་ཀར་རྒྱ་ར་སྤྲུལ་སྐུ་དང༌། འདར་མཁན་ཆེན་སོགས་དོན་གཉེར་རྣམས་ལ་གསུང་ངག་རིན་པོ་ཆེ་གསང་ཆེན་སློབ་བཤད་ཟབ་མོའི་སྨིན་གྲོལ་ཡོངས་རྫོགས་དང༌།
སྤྱན་རས་གཟིགས་སེམས་ཉིད་ངལ་བསོའི་ཁྲིད་སོགས་ཟབ་ཆོས་མང་དུ་སྩལ། རྒྱ་ར་སྤྲུལ་སྐུ་རིན་པོ་ཆེའི་དྲུང་ནས་མི་ཏྲ་ཁྲིད་དྲུག་དང༌།
འདར་མཁན་ཆེན་མདུན་ནས་གུར་ཞལ་སྐོར་སོགས་ཚུར་ཡང་བཀའ་ཆོས་འགའ་ཞིག་གསན་པར་མཛད། དེ་རྗེས་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན། ཁང་

སར་ཞབས་དྲུང་རིན་པོ་ཆེ་ངག་དབང་བློ་གྲོས་སྙིང་པོ། ཀླུ་སྡིངས་ཞབས་དྲུང་བྱམས་པ་ཚུལ་ཁྲིམས་ཕུན་ཚོགས་སོགས་ལ་སྣར་ཐང་བརྒྱ་རྩ་སོགས་བཀའ་ཆོས་འགའ་ཞིག་སྩལ། དེའི་དབྱར་ལོར་སོག་པོ་བླ་མ་མང་ཐོས་འཇམ་དབྱངས་ཕྲིན་ལས་ལ་ས་སྐྱའི་བཀའ་འབུམ་གྱི་ལུང་སོགས་གནང་ཞིང༌།
ལོ་དེའི་སྟོན་ཀར་བོད་ཀྱི་རྒྱལ་པོ་རྭ་སྒྲེངས་ཁྲི་ཆེན་རིན་པོ་ཆེ་བཀྲ་ཤིས་ལྷུན་པོ་རུ་པཎ་ཆེན་ཐམས་ཅད་མཁྱེན་པ་རིན་པོ་ཆེར་དགེ་ཚུལ་གྱི་སྡོམ་པ་གནང་བ་ལ་ཕེབ་པའི་ཕེབ་བསུར་པད་ནམས་བར་བྱོན།
དེ་སྐབས་བཀྲ་ཤིས་ལྷུན་པོར་དགེ་འདུན་འདུས་པ་རྒྱ་མཚོར་ནང་ཇ་གཉིས། དེའི་ནང་གསེས་ཁྲོན་སྦུགས་མི་ཚན་ལ་མང་ཇ་གཉིས་ཕྱག་འགྱེད་བཅས་གཟབ་པར་མཛད།
གཞིས་རྩེ་མདའ་དཔོན་རང་བྱོན་པ་དང༌། རིན་སྤུངས་སོགས་ལ་རྣམ་སྨེའི་སྒོ་ནས་བྱབ་ཁྲུས་དང༌། སྒྲོལ་དཀར་དབྱངས་ཅན་སོགས་ཀྱི་རྗེས་གནང༌། ཚེ་དབང་སོགས་མང་དུ་སྩལ་ཏེ་སླར་ངོར་དུ་ཕེབ།
དེའི་དགུན་ཆབ་མདོ་དཀོན་རྡོར་སྤྲུལ་སྐུས་གསོལ་བ་བཏབ་སྟེ་གསེར་ཆོས་བཅུ་གསུམ་སོགས་ཟབ་ཆོས་མང་དུ་སྩལ། དགུང་གྲངས་སོ་གསུམ་པ་ལྕགས་བྱ་ལོར་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་དང་རྗེ་ཉིད་ལྷན་རྒྱས་སྐུའི་འཕྲོད་གཞེས་ལ་རྟ་ནག་འབུ་རུ་ཆུ་ཚན་དུ་ཕེབ།
དེ་སྐབས་ཐུབ་བསྟན་རྣམ་རྒྱལ་དུ་ཞག་གསུམ་ཙམ་བཞུགས། ལུང་རིག་སྨྲ་བའི་ཁྱུ་མཆོག་མཁན་ཆེན་སེང་གེ་རབ་རྒྱས་པ་དང་ཆོས་ཀྱི་འབེལ་གཏམ་ཁོ་ནས་དུས་འདའ་བར་མཛད་དེ་ཕན་ཚུན་ཐུགས་ཡིད་གཅིག་འདྲེས་སུ་གྱུར།
ཐུབ་བསྟན་རྣམ་རྒྱལ་དང་འགོས་ཁུག་པ་ལྷས་བཙས་ཀྱི་སྒྲུབ་གནས་ཞལ་གཟིགས་སུ་གྲགས་པ་སོགས་དགོན་སྡེ་སོ་སོར་མཆོད་འབུལ་དང༌།
མང་ཇ་གྲྭལ་འགྱེད་རྒྱས་པར་མཛད། ལོ་དེའི་ཧོར་ཟླ་དགུ་པའི་མཇུག་ཏུ་འཛམ་གླིང་གི་ཡུལ་མཐའ་འགའ་

ཞིག་ལ་གནས་ཏེ་རང་གི་ལྟ་བ་ངན་པ་ལ་མཆོག་ཏུ་བཟུང་ནས་སྲོག་གཅོད་པ་ལ་སོགས་པའི་བྱ་བ་མ་ཡིན་པ་དག་ལ་དག་གྲོལ་ངེས་འབྱིན་གྱི་ལམ་དུ་བལྟ་བའི་སྐྱེ་བོ་མ་རུངས་པ་ངན་འགྲོའི་གནས་སུ་བགྲོད་པ་ལ་ཆེས་རིངས་པ་ཁ་ཅིག་བོད་ཆོས་ལྡན་གྱི་རྒྱལ་པོའི་ཞིང་ན་བཞུགས་པའི་བསྟན་པ་དེ་འཛིན་དང་བཅས་པའི་གཟི་བྱིན་མ་བཟོད་པར་ལོག་པར་འཁུ་བའི་བསམས་པས་རྒྱང་རིང་པོ་དག་ནས་འོང་བར་ཐོས་པ་དང༌།
དེར་མ་ཟད་རྩོད་ལྡན་དུས་ཀྱི་ཐ་མ་ལ་མངོན་དུ་ཕྱོགས་པའི་སྙིགས་མའི་རང་རྟགས་མངོན་པར་བདོ་བས་འཇིག་རྟེན་གྱི་ཁམས་སུ་འཁྲུགས་རྩོད་ལ་སོགས་པ་མི་མཐུན་པའི་རྐྱེན་ངན་ཆུ་འཛིན་ནག་པོ་བྱ་ར་བྱེད་པ་ལྟ་བུ་རིམ་པར་ལྷག་པས་ན།
བྱང་ཕྱོགས་ཆོས་ཀྱི་རྒྱལ་པོའི་བཀས་ཆེད་དུ་བསྐུལ་བ་དང༌། གཅིག་ཏུ་བསྟན་འགྲོའི་དོན་ལ་ལྷག་པར་དགོངས་པས་ཐབས་དམིགས་པ་མེད་པའི་སྙིང་རྗེ་དང་ཤེས་རབ་སྟོང་པ་ཉིད་ཟུང་དུ་འཇུག་པའི་ཏིང་ངེ་འཛིན་ལས་མ་གཡོས་བཞིན་དུ།
དཔལ་དགྱེས་མཛད་ཧེ་རུ་ཀ་འཇིགས་རུང་དྲག་པོར་ཁྲོས་པ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཁམས་གསུམ་ཟ་བར་ནུས་པའི་རྔམ་བརྗིད་དང་ལྡན་པའི་སྐུར་བཞེངས་ཏེ།
དགྲ་བགེགས་ཐམས་ཅད་ཀྱི་སྟོབས་རབ་ཏུ་འཕྲོག་ཅིང་རོལ་བའི་དྲག་པོ་དམར་གྱི་གཏོར་མ་ཆེན་པོ་གནམ་ལྕགས་ཐོག་གི་མདེའུ་ལྟ་བུས་བྱད་མ་དེ་དག་གི་སྙིང་གི་དཀྱིལ་དུ་གཟིར་བས། རྒྱ་མཚོ་ཆེན་པོ་རླུང་གིས་བསྐྱོད་པ་བཞིན་སྲིད་པ་གསུམ་པོ་རྣམ་པར་གཡོ་བ་དང་ཆབ་ཅིག་མ་རུངས་བའི་ཡིད་ཅན་དེ་དག་སྦུར་མ་རླུང་གིས་དེད་པ་ལྟར་ཕྱོགས་ཀྱི་ཕ་མཐར་བསྐྲད་དེ་མིང་གི་ལྷག་མ་ཙམ་ཡང་རྣ་ལམ་དུ་གྲག་ཏུ་མེད་པ་དང༌།
མི་མཐུན་པའི་རྐྱེན་ངན་གང་ཡིན་པ་དེ་དག་ཀྱང་དེ་ནས་བརྩམས་ཏེ་ཉི་འོད་དང་འཕྲད་པའི་མུན་པ་ལྟ་བུར་མི་རིང་བར་ཞི་ཞིང་རྫོགས་ལྡན་གྱི་བདེ་སྐྱིད་ཕུན་སུམ་ཚོགས་པ་རིམ་གྱིས་ཐོབ་པས་སྐྱེ་འགྲོ་ཐམས་ཅད་དབུགས་དབྱུང་བར་

མཛད་དོ། །ལོ་དེར་འབྲུག་པར་བླ་མ་འཇིགས་མེད་ཆོས་ཀྱི་རྒྱལ་མཚན་ཞུས་པའི་ངོར་ཇོ་ལུགས་སྒྲོལ་མ་ཉེར་གཅིག་དང༌། དབུ་མ་ལུགས་ཀྱི་སེམས་བསྐྱེད་སོགས་བཀའ་ཆོས་འགའ་ཞིག་དང༌། གཞན་ཡང་དོན་གཉེར་དུ་མའི་ངོར་ནཱ་རོ་མཁའ་སྤྱོད་ཀྱི་ཁྲིད་དང༌།
སྦྱོང་དཀྱིལ་བཅུ་གཉིས་ཀྱི་དབང༌། སྒྲུབ་ཐབས་རྒྱ་མཚོའི་རྗེས་གནང་སོགས་བཀའ་ཆོས་བསམ་ལས་འདས་པ་སྩལ། བྱ་སྤྲེལ་གཉིས་ཀྱི་སྐབས་འདིར་མཁན་ཆེན་རྡོ་རྗེ་འཆང་བྱམས་པ་ནམ་མཁའ་འཆི་མེད་ཁུ་དབོན་གསུམ་པོའི་རྣམ་ཐར་ལས་མཁན་ཕྱི་མ་རྣམ་གཉིས་སྐུ་མྱ་ངན་ལས་འདས་པ་ཡན་གྱི་རྣམ་ཐར་སྐོར་ཡོངས་སུ་རྫོགས་པར་གྲུབ་པ་སོགས་གསུང་རྩོམ་གྱི་རིམ་པའང་མང་དུ་མཛད།
དེ་ནས་དགུང་གྲངས་སོ་བཞིར་ཕེབ་པ་ཆུ་ཁྱི་ཧོར་ཟླ་དང་པོའི་ནང་སྨྱུང་བར་གནས་པ་ཚར་ལྔ་བཅུ་ཙམ་གཏོང་བར་མཛད། ལོ་དེའི་ཧོར་ཟླ་གསུམ་པ་ཉིས་བརྩེགས་ཀྱི་སྔ་མའི་ཚེས་བཅུ་བདུན་ཉིན་སྲིད་པ་གསུམ་ན་རྙེད་པར་དཀའ་བའི་ཡོན་ཏན་གྱི་རྒྱ་མཚོ་ཆེན་པོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་དེ་ཉིད་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུ་བའི་ཚུལ་བསྟན་པའི་སྐབས་ཞི་བར་གཤེགས་ནས་ཐུགས་དམ་མ་གྲོལ་གྱི་བར་དུ་རྡོ་རྗེ་འཆང་དེ་ཉིད་ཀྱིས་ཐུགས་དམ་ཉམས་བཞེས་ཇི་ལྟར་མཛད་པ་རྣམས་ཐུགས་ཉམས་སུ་བཞེས་ཤིང་གསོལ་བ་འདེབས་པ་ནས་བརྩམས་ཏེ།
རྒྱུད་སྡེ་རིན་པོ་ཆེ་རྣམས་ནས་ཇི་སྐད་གསུངས་པ་བཞིན་སྐུ་གདུང་རིན་པོ་ཆེར་སྐུ་ཁྲུས་གསོལ་བ་དང༌།
སྐུ་གསུང་ཐུགས་ཀྱི་རིག་སྔགས་སོགས་གདགས་པ་དང་བཅས། བསིལ་སྨན་ལ་སོགས་པ་དྲི་བཟང་པོས་བསྒོས་པའི་ལྷ་རྫས་ཀྱི་ན་བཟའ་དང་བཅས་ཏེ་གདུང་སྒྲོམ་གྱི་བཞུགས་ཁྲིའི་སྟེང་དུ་བཞུགས་སུ་གསོལ་བ་ཉིད་རྣམ་སྣང་དགྱེས་པ་རྡོ་རྗེར་བསྐྱེད་ཅིང་བཟླས་པ་བྱ་བ་སོགས་ཕྱག་ལེན་

ཤིན་ཏུ་རྣམ་པར་དག་པ་དང༌། ཁྱད་པར་དུའང་ཞག་བདུན་ཕྲག་བདུན་གྱི་བར་དུ་རྗེ་རིན་པོ་ཆེ་ཉིད་ཚོགས་དབུར་ཕེབ་ནས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌།
བདག་ཉིད་འཇུག་ཅིང་དབང་བླང་བ་ལ་སོགས་པ་ཚུལ་བཞིན་དུ་མཛད་པ་དང༌། སྐུ་གདུང་རིན་པོ་ཆེར་ཞུགས་འབུལ་བའི་སྐབས་སུའང་ས་ཆོག་ནས་བརྩམས་ཏེ། གདུང་ཁང་བརྩིག་པ་སོགས་ཕྱག་ལེན་ཆེ་ཕྲ་ཐམས་ཅད་ཤིན་ཏུ་དག་པར་བཀས་ཁྱབ་པར་མཛད་པ་དང༌།
གདུང་རུས་ཀྱི་ཕྱེ་མ་དང་གདུང་ཐལ་སོགས་ལ་སྐུ་འདྲ་དང་སཱཙྪ་གྲངས་མེད་པ་བཞེངས་ཏེ། རབ་གནས་རྒྱ་རྩ་ལ་སོགས་པ་མཛད་པ་དང༌། དེ་ནས་ས་ཆོག་དང༌། ལྟོ་འཕྱེའི་ཐིག་དང༌།
གཏེར་བུམ་འཇུག་པ་སོགས་སྔོན་དུ་འགྲོ་བས་ཕྱི་རྟེན་ཁང་བུ་བརྩེགས་པའི་མཆོན་རྟེན་ཆགས་ཚད་དང་ལྡན་པ་ལ། ནང་གཟུངས་དང་གདུང་ཚཱ་ལ་སོགས་པས་ཕྱུར་བུར་གཏམས་པ་བཞེངས་ཤིང་རབ་ཏུ་གནས་པ་དང༌།
དེ་བཞིན་དུ་གསེར་ཟངས་ལས་གྲུབ་པའི་འདྲ་སྐུ་དང༌། རིན་ཆེན་གཉིས་པ་ལས་གྲུབ་པའི་མཆོད་རྟེན་དང༌། གཙུག་ལག་ཁང་དུ་བཤམ་རྒྱུའི་དུས་ཐང་ལ་སོགས་པ་ཁྱད་པར་དུ་འཕགས་པ་བཞེངས་ཏེ། མཐར་རབ་ཏུ་གནས་པའི་ཆོ་ག་ཤིན་ཏུ་རྒྱས་པ་ཡེ་ཤེས་པ་མངོན་སུམ་དུ་བཞུགས་སུ་གསོལ་བའི་བར་དང༌།
མདོར་ན་རྒྱུད་སྡེའི་དགོངས་པ་དང་མཐུན་ཞིང་ཕྱག་ལེན་སླ་ཆོས་སུ་མ་སོང་བར་ཕྲ་ཞིང་ཕྲ་བ་ནས་ཞིབ་ཅིང་མཐའ་ཆོད་པ་ཐུགས་སྐྱོ་བ་དང་དུབ་པ་མེད་པའི་སྒོ་ནས་སྒྲུབ་པར་མཛད་པས་བླ་མའི་ཐུགས་དགོངས་རྫོགས་ཤག་ལ།
སྦྱོར་དངོས་རྗེས་གསུམ་ཚང་བའི་ཆོ་ག་རྣམ་པར་དག་པ་འདི་ལྟ་བུ་མཐར་ཕྱིན་པ་བླ་མའི་ཐུགས་བསྐྱེད།
སློབ་མའི་དད་གུས་གང་ལ་བསམས་ཀྱང་ཕུན་སུམ་ཚོགས་པ་འདི་འདྲ་འཛོམས་སྲིད་པ་སྙམ་བདག་ལྟ་བུའི་དྲེད་པོ་ཆོས་མེད་སྙིང་རྡོ་

རྗེ་ལྟར་སྲ་བ་ལའང་མིག་ནས་མཆི་མ་རང་དབང་མེད་པར་འཁྲུགས་པ་བྱུང་ངོ༌། །འདི་སྐབས་མདོ་སྨད་ཀྱི་སའི་བྱེ་བྲག་ཉག་རོང་གི་ཡུལ་ནས་ལྕགས་མདུད་དཔོན་མགོན་པོ་རྣམ་རྒྱལ་ཞེས་བྱ་བ་སྔོན་གྱི་ཚེ་རབ་རྣམས་སུ་མི་དགེ་བ་བསགས་པའི་ལས་མཐུ་ལྡན་དུ་སྨིན་པས་རྒྱུད་བསྐུལ་ཏེ།
མདོ་ཁམས་སྨད་ཕྱོགས་ཀྱི་ཡུལ་གྲུ་ཕལ་ཆེར་དྲག་པོ་དཔུང་གི་སྦྱོར་བས་རྨེག་མེད་དུ་བཅོམ་པར་མ་ཟད། བསྟན་པའི་སྦྱིན་བདག་ཆེན་པོ་སྡེ་དགེ་ཆོས་རྒྱལ་མཆོག་གི་ཆབ་སྲིད་ལའང་ཆེད་དུ་རྒོལ་བར་ཆས་པ་ན།
མི་དབང་སའི་ཚངས་པ་ཆེན་པོ་དེ་ཉིད་ཀྱི་ཆབ་སྲིད་མི་ཉམས་པར་གོང་ནས་གོང་དུ་འཕེལ་བ་དང༌། ཁམས་ཕྱོགས་ཀྱི་བསྟན་འགྲོ་ཡོངས་ལ་འཕྲལ་ཡུན་དུ་ཉེར་འཚེ་དང་བྲལ་བའི་བདེ་ལེགས་ཀྱི་ངལ་འཚོ་ཐོབ་པ་དང༌།
བསྒྲལ་བྱ་དེ་ཉིད་ཀྱང་ངན་འགྲོའི་ལམ་དུ་ཕྱོགས་པ་ལ་ཐུགས་རྗེ་ལྷག་པར་སྐྱེས་པས་རྡོ་རྗེའི་ཆོས་སྲུང་གི་ཚོགས་རྣམས་དྲག་པོ་མངོན་སྤྱོད་ཀྱི་ལས་ལ་བསྐུལ་བའི་གཏོར་ཟློག་གི་ཆོ་ག་གཡུལ་ལས་རྣམ་པར་རྒྱལ་བའི་རུ་མཚོན་ཆེན་པོ་རབ་ཏུ་བསྒྲེངས་པས།
དེ་ནས་བརྩམས་ཏེ་གདུག་པ་ཅན་དེ་ཉིད་ཀྱི་མཐུ་སྟོབས་མ་ལུས་པ་རིམ་གྱིས་ཟད་ནས།
མཐར། བླུན་པོའི་རིག་དང་འབྱོར་པ་སྟོབས། །ཕ་རོལ་ཉེ་བར་གདུང་བའི་སླད། །སྦྱོར་བ་རྣམས་ནི་འཕྲལ་ལ་ཉིད། །སྲོག་དང་ལྷན་ཅིག་ཉམས་པར་འགྱུར། །ཞེས་རྟོགས་བརྗོད་རིན་པོ་ཆེ་ལས་གསུངས་པ་དང་མཐུན་པར་མི་ནོར་ལོངས་སྤྱོད་གནས་ཁང་དང་བཅས་པ་མིང་ཙམ་མི་མངོན་པར་ཐལ་བར་གྱུར་ཏེ།
རྣམ་པར་ཤེས་པ་མི་བསྐྱོད་པའི་ཞིང་དུ་ཡུད་ཀྱིས་སོང་བ་གྱུར་ཏོ། །དགུང་གྲངས་སོ་ལྔ་པ་ཆུ་ཕག་ལོའི་དཔྱིད་ཀར་བླ་མ་བསྟན་པ་དར་རྒྱས་ཀྱིས་ཞུས་ཏེ་ཀྱེ་རྡོར་བཀའ་བབས་བཞིའི་དབང་དང༌།
སྒྲུབ་ཐབས་རྒྱ་མཚོའི་རྗེས་གནང་རྒྱ་གཞུང་གི་ལུང་བཅས་སྩལ། ལོ་དེའི་ཧོར་ཟླ་

གསུམ་པའི་ནང་མཁན་ཆེན་རྡོ་རྗེ་འཆང་ཀུན་དགའི་མཚན་ཅན་དེ་ཉིད་དགོངས་པ་ཆོས་དབྱིངས་སུ་ཐིམ་པའི་དུས་ཀྱི་མཆོད་པ་ཆེན་པོའི་སྐབས། རྗེ་ཉིད་དབུར་བཞུགས་པའི་དགེ་འདུན་བཅུས་བཅོམ་ལྡན་འདས་དཔལ་ཀུན་ཏུ་རིག་པ་ཆེན་པོའི་རྡུལ་ཚོན་གྱི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ་དང༌།
བདག་ཉིད་འཇུག་ཅིང་དབང་བླང་བ་དང་བཅས་པ་ཉིན་ལྔའི་བར་དུ་མཛད། དེ་རྗེས་ཧོར་ཟླ་ལྔ་པ་ནང་ནས་ཁངས་སར་མཁན་ངག་དབང་བསོད་ནམས་རྒྱལ་མཚན།
དེ་སྐབས་ཀྱི་མཁན་རིན་པོ་ཆེ་ཁྲི་ཐོག་པ། བླ་མ་བསྟན་པ་སོགས་ལ་རྡོ་རྗེ་ཕྲེང་བའི་དབང༌། ཇོ་ནང་ཁྲིད་བརྒྱ། འཇིགས་བྱེད་རྭ་ལུགས་ལྷ་དགུའི་དབང་སྔོན་དུ་འགྲོ་བའི་སྐྱོ་ལུགས་རྭ་རྩེ་སེམས་འཛིན་གྱི་ཁྲིད།
འཇིགས་བྱེད་ལྷ་བཅུ་གསུམ་མའི་དབང་སྔོན་འགྲོའི་རྭ་ཁྲིད་མཁའ་འགྲོ་སྙན་བརྒྱུད་ཀྱི་ཁྲིད། འཇིགས་བྱེད་དང་ལས་གཤིན་དམར་ནག་སྐོར་གྱི་རྗེས་གནང་སོགས་སྩལ།
ཤིང་ཕོ་བྱི་བའི་ལོའི་དཔྱིད་ཀར་ཁང་སར་མཁན་དང༌། ཞབས་དྲུང་རིན་པོ་ཆེ་འཇམ་དབྱངས་ཤེས་རབ་རྒྱ་མཚོ། ཞབས་དྲུང་རིན་པོ་ཆེ་ངག་དབང་བློ་གྲོས་སྙིང་པོ། །བླ་མ་བསྟན་པ་སོགས་ལ་སེམས་ཙམ་ལུགས་ཀྱི་སེམས་བསྐྱེད་དང༌།
ནཱ་རོ་མཁའ་སྤྱོད་ཀྱི་ཟབ་ཁྲིད། བདེ་མཆོག་དྲིལ་བུ་པའི་དབང་ཁྲིད། གཤེད་དམར་སྤྲོས་མེད་ཀྱི་ཁྲིད་སོགས་གནང༌། ལོ་དེའི་ས་ག་ཟླ་བའི་ཚེས་བཅུ་ཉིན་འཇིགས་བྲལ་དཔལ་ལྡན་ཆོས་སྐྱོང་དང་གཉིས་སུ་མེད་པའི་གྲུབ་པའི་དབང་ཕྱུག་ཆེན་པོ་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་དེ་ཉིད་དགོངས་པ་ཞི་བའི་དབྱིངས་སུ་གཟིགས་པའི་ཚུལ་བསྟན་པ་ནའང་ཐུགས་དམ་གྱི་གསོལ་འདེབས།
སྐུ་གདུང་གི་ཞབས་ཞུས། དཔལ་ཀྱེ་རྡོ་རྗེའི་སྒྲུབ་མཆོད་འཛུགས་པ་སོགས་དགོངས་རྫོགས་མཐའ་དག་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་ཉིད་དག་ཞིང་

དུ་གཤེགས་པའི་སྐབས་སུ་སྨོས་པ་ལྟར་ཤིན་ཏུ་རྒྱས་པ་མཐར་ཕྱིན་པར་མཛད། དེའི་སྟོན་ལ་ཆོས་ཀྱི་སྤྱན་ལྡན་བླ་མ་བསྟན་པ་དར་རྒྱས་དྲུང་ནས་བདེ་མཆོག་སངས་རྒྱས་ཐོད་པ་དང༌། འཇིགས་བྱེད་ས་ལུགས་བཀའ་དབང༌།
ཁྱབ་བདག་འཀའ་འགྱུར་བ་ངག་དབང་ལེགས་གྲུབ་ཀྱི་བཀའ་འབུམ་སྤར་མའི་སྐོར་གྱི་ལུང་སོགས་གསན། བདག་ཅག་དོན་གཉེར་རྣམས་ལ་བསྟན་འགྱུར་སྐོར་གྱི་ལུང་རྒྱུན་དེང་སང་གང་བཞུགས་ཐམས་ཅད་ཀྱི་ལྗགས་ལུང་བཀའ་དྲིན་དུ་སྩལ།
དེའི་དགུན་ལ་འདར་མཁན་ཆེན་ཀུན་དགའ་འཇམ་དཔལ་སོགས་དོན་གཉེར་འགའ་ཞིག་ལ་ནཱ་རོ་མཁའ་སྤྱོད་ཀྱི་ཁྲིད་སོགས་ཟབ་ཆོས་འགའ་ཞིག་གནང༌། དགུང་གྲངས་སོ་བདུན་པ་ཤིང་གླང་ལོར་ཁང་སར་མཁན་ཆེན་ནས་གསོལ་བ་བཏབ་པས་བདག་ཅག་རྣམས་ལ་ཞུ་ཆེན་བཀའ་འབུམ་གྱི་ལུང་དང༌།
སྒྲོལ་དཀར་སོགས་གསེར་པོད་རྙིང་པའི་རྗེས་གནང་འགའ་ཞིག་སྩལ། དེའི་ས་ག་ཟླ་བའི་ཚེས་གཅིག་ནས་བཟུང་རྗེ་ཉིད་དབུར་བཞུགས་པའི་དགེ་འདུན་བཅུ་གཅིག་གིས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་ཆེན་པོ་བཞེངས་ཏེ་སྒྲུབ་མཆོད་བདག་འཇུག་དང་བཅས་པ་སྔོན་དུ་འགྲོ་བའི་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་དེ་ཉིད་ཀྱིས་འདྲ་སྐུ་དང༌།
དུས་ཐང་དང༌། དངུལ་གདུང་རིན་པོ་ཆེ་རྣམས་ལ་བཟང་པོ་དྲུག་ལྡན་གྱི་རབ་ཏུ་གནས་པ་ཤིན་ཏུ་རྒྱས་པ་ཞག་བདུན་ཕྲག་གཅིག་གི་བར་དུ་མཛད། ལོ་དེའི་དབྱར་ནས་མེ་སྟག་ལོའི་ནང་བར་ལོ་གཅིག་ལྷག་ཙམ་ལ་དཔལ་དགེས་པ་རྡོ་རྗེའི་གཞིའི་བསྙེན་པ་ཤིན་ཏུ་རྒྱས་པ་སྦྱིན་སྲེག་དང་བཅས་པ་མཛད།
སྟག་ལོའི་དགུན་ཁང་སར་མཁན་ནས་གསོལ་བ་བཏབ་པའི་ངོར་བཅུ་གཅིག་ཞལ་གྱི་དབང་ཆེན།
གསང་འདུས་སྤྱན་རས་གཟིགས་ཀྱི་དབང༌། རྗེ་ཉིད་ཀྱི་བཀའ་འབུམ་སྐོར་ཕལ་ཆེར་དང༌། འཁྱུག་

དཔྱད་དཀར་ནག་གི་ལུང༌། ཚེ་མཚམས་བསོད་ནམས་བཟང་པོས་ཞུས་ངོར་སློབ་བཤད་ལུང་ཕལ་ཆེར་བཅས་སྩལ། དགུང་གྲངས་སོ་དགུ་པ་མེ་ཡོས་ལོའི་དཔྱིད་ཀར་ཁང་སར་མཁན་རིན་པོ་ཆེ་ཁམས་ཕྱོགས་སུ་ཕེབ་ཀར་ཞུས་པས་དམར་པོ་སྐོར་གསུམ་དང༌།
རྣམ་འཇོམས་རྗེས་གནང༌། ཚེ་དབང་མདའ་འཕེལ་མ། གྲུབ་རྒྱལ་མ། ཚེ་རྟ་ཟུང་འབྲེལ་བཅས་སྩལ། དེའི་སྟོན་ཀར་རི་ཟུར་དང༌། འཇམ་དབྱངས་ཤེས་རབ་རྒྱ་མཚོ། དེ་སྐབས་ཀྱི་མཁན་རིན་པོ་ཆེ་ཁྲི་ཐོག་པ་སོགས་ལ་གསུང་ངག་རིན་པོ་ཆེ་སློབ་བཤད་ཀྱི་བཀའ་ཁྲིད་ཆ་ལག་དང་བཅས་པ་ཡོངས་སུ་རྫོགས་པ་དང༌།
གཞན་ཡང་བཤེད་དམར་སྤྲོས་མེད། དྲིལ་བུ་རིམ་ལྔའི་ཁྲིད་སོགས་གནང༌། རི་ཟུར་བླ་མ་རིན་པོ་ཆེ་ལས་རྡོ་རྗེ་རྩེ་མོའི་བཀའ་དབང་དང༌།
རྡོ་རྗེ་རབ་བརྟན་མ་དང༌། མགོན་པོ་བེང་དམར་གྱི་རྗེས་གནང༌། བུ་སྟོན་བཀའ་འབུམ་ཕལ་ཆེར་གྱི་ལུང་སོགས་བཀའ་ཆོས་མང་དུ་གསན། ས་འབྲུག་ལོའི་མགོར་རྒྱ་ར་སྤྲུལ་སྐུ་རིན་པོ་ཆེ་ཕེབ་པ་ལ་མགོན་པོ་བྲག་རྫོང་མའི་ཁྲིད་དང༌།
ཡང་དེའི་སྟོན་ཕན་ཁང་མཁན་རིན་པོ་ཆེ་དཔལ་ལྡན་བློ་གྲོས་རྒྱལ་མཚན་སྐུ་འཁོར་ཉུང་བསྡུས་ཤིག་ལ་སློབ་བཤད་ཚར་གཅིག་བཅས་སྩལ།
ས་སྦྲུལ་ལོའི་དབྱར་ཆབ་མདོ་འཕགས་པ་ལྷ་ཆེད་དུ་ཕེབ་སྟེ་གསོལ་བ་བཏབ་པར་གུར་ཞལ་སྐོར་གྱི་རྗེས་གནང་ཡོངས་རྫོགས་དང༌། མགོན་པོ་བྲག་རྫོང་མའི་ཁྲིད་སོགས་མང་དུ་གནང༌། དེའི་སྟོན་སོག་པོ་བླ་མ་ཕེབ་པ་ལ་བདེ་མཆོག་པདྨ་དྲྭ་བ་དང༌།
འཇིགས་བྱེད་ས་ལུགས། མཁའ་འགྲོ་རྒྱ་མཚོ། སངས་རྒྱས་ཐོད་པ། བདེ་མཆོག་སྡོམ་འབྱུང་སོགས་བཀའ་དབང་འགའ་ཞིག་སྩལ། རྗེ་དེ་ཉིད་ཀྱི་དྲུང་ནས་ཐོ་ཡོན་རིན་པོ་ཆེས་བསྒྲིགས་པའི་དབང་བརྒྱ་དང༌།
རྗེ་དེ་ཉིད་ཀྱིས་བསྒྲིགས་པའི་རྗེས་

གནང་བརྒྱ་རྩ་བཅས་དང༌། རྗེ་རིན་པོ་ཆེའི་བཀའ་འབུམ་གྱི་ལུང་ཁ་ཤས་བཅས་གསན། དེའི་རྗེས་ལྕགས་རྟ་ལོའི་དཔྱིད་ཀར་རྫོགས་ཆེན་དགེ་མང་གི་སྤྲུལ་སྐུ་ལ་དགེ་བསྙེན་གྱི་སྡོམ་པ་དང༌། དཔལ་ཀྱེ་རྡོ་རྗེའི་རྒྱུ་ལམ་གྱི་དབང་བཅས་སྩལ་ཏེ།
མདོར་ན་གོང་དུ་སྨོས་པ་དེ་རྣམས་རང་གིས་ཅུང་ཟད་མཐོང་ཐོས་སུ་གྱུར་པ་རྣམས་ཆེ་ལོང་ཙམ་སྨོས་པར་ཟད་ཀྱི། འདིར་མ་འདུས་པའི་སློབ་མ་སོ་སོར་བཀའ་ཆོས་སྩལ་བ་ནི་དཔག་ཏུ་མེད་པ་ཞིག་ཡོད་པར་ཤེས་པར་བྱའོ།
།དེ་ལྟར་གདུལ་བྱ་སོ་སོའི་བསམ་པ་དང་མཐུན་པར་ཆོས་ཀྱི་འཁོར་ལོ་རྒྱུན་མི་འཆད་པ་ཞིག་བསྐོར་བའི་སྒོ་ནས་གདུལ་བྱ་རྒྱུད་མ་སྨིན་པ་དག་ནི་སྒོ་གསུམ་དགེ་བའི་བྱ་བ་ལ་ལས་སུ་རུང་བས་འབྲས་བུ་བླ་ན་མེད་པ་མྱུར་དུ་ཐོབ་རུང་དུ་ཡོངས་སུ་སྨིན།
སྨིན་པ་རྣམས་ནི་རྣམ་པར་གྲོལ་བས་ཁྲག་དང་མཆི་མའི་རྒྱ་མཚོ་ནི་བསྐམས། རུས་པའི་རི་ལས་ནི་བསྒྲལ། འཁོར་བ་དང་ངན་སོང་གི་སྒོ་ནི་བཅད།
མཐོ་རིས་དང་ཐར་པའི་སྒོ་ནི་དུས་གཅིག་ཏུ་དབྱེ་བར་མཛད། ལོག་སྲེད་ཅན་དུས་རིང་མོ་ཞིག་ཏུ་མྱ་ངན་ལས་མི་འདའ་བའི་ཆོས་ཅན་དུ་གྱུར་པ་དག་ལའང་རྣམ་པར་དཀར་བའི་བག་ཆགས་རྒྱུད་ལ་བཞག་པས་མཐར་ཐུག་བྱང་ཆུབ་མཆོག་ཏུ་ངེས་པར་མཛད་པ་ཡིན་ནོ།
།གཞན་ཡང་སྐུ་གསུང་ཐུགས་ཀྱི་རྟེན་བཞེངས་པའང་སྔ་མ་ས་ལུག་ལོར་རྗེ་རང་ཉིད་ཀྱིས་བཀའ་ཆོས་གསན་ཡུལ་བླ་མ་རྣམས་ཀྱི་འདྲ་སྐུ་སྨན་འདམ་ལས་གྲུབ་པ་ཁྲུ་རེ་ཙམ་བཞེངས་ཤིང༌།
གཞན་ཡང་སྔ་ཕྱི་ངེས་མེད་དུ་འཇམ་དབྱངས་མཁྱེན་བརྩེའི་དབང་པོ་དང༌། ཁྱབ་བདག་བཀའ་འགྱུར་བ་རྣམ་གཉིས་ཀྱི་འདྲ་སྐུ་གསེར་ཟངས་ལས་གྲུབ་པ་ཁྲུ་རེ་ཙམ་བཞེངས་པ་དང༌།
མི་འཁྲུགས་པ་ལྷ་བཅུ་གསུམ་མ་དང༌། མི་གཡོ་བ་བླ་མེད་དང༌། དཔལ་མཆོག་སོགས་ཀྱི་དཀྱིལ་ཐང་མང་དུ་གསར་བཞེངས་

མཛད་པ་དང༌། གསུང་རྟེན་སྐོར་ལ་བློ་སྦྱོང་ཞེན་པ་བཞི་བྲལ་གྱི་ཁྲིད་ཀྱི་སྐོར་དང༌། ཐར་པཎ་གྱིས་མཛད་པའི་སྒྲུབ་ཐབས་རྒྱ་མཚོའི་མངོན་རྟོགས་དང་རྗེས་གནང༌། བདེ་མཆོག་བོང་ཞལ་ཅན་གྱི་སྒྲུབ་ཐབས་དང་དཀྱིལ་ཆོག
།རྗེ་ཉིད་ཀྱིས་གསར་དུ་བསྒྲིགས་པའི་ཀུན་རིག་གི་བསྙེན་རྒྱས་ནག་འགྲོས་དང༌། ཀུན་རིག་གི་བུམ་བཟླས་སོགས་ཟུར་བཀོལ་དང༌། ཀྱེ་རྡོར་སྒྲུབ་བསྙེན་ཁ་གསོ་བྱ་ཚུལ་བཅས་ཀྱི་ཕྱི་མོ་གསར་བརྐོས་མཛད་པ་རྣམས་ལ་ཊྃ་སྟོང་ཕྲག་བརྒལ་བར་སོང་བ་དང༌།
ཐར་པཎ་གྱིས་མཛད་པའི་རྡོ་རྗེ་ཕྲེང་བའི་དབང་ཆོག་གི་སྤར་གསར་བརྐོས་མཛད་པར་བོད་དངུལ་རྡོ་ཚད་གསུམ་ཙམ་སོང་བ་དང༌། བུ་སྟོན་བཀའ་འབུམ་ཕལ་ཆེར་གསར་བྲིས་དང༌།
འབྲུག་པ་པད་དཀར་བཀའ་འབུམ་གསར་དུ་སྤར་བ་སོགས། མདོར་ན་གསར་བཞེངས་དང༌། བསླུ་ཡོན་ཕུལ་བ་བཅས་བསྡོམས་པས་པུསྟི་བཞི་བརྒྱ་སྐོར་དང༌། ཁམས་ཕྱོགས་སུ་སྤར་གསར་བརྐོ་མཛད་རྒྱུའི་རྟེན་དུ་འཇམ་དབྱངས་མཁྱེན་བརྩེའི་དབང་པོའི་ལྗགས་བསྒྲིགས་གསེར་པོད་པུསྟི་བརྒྱད་ལ་རྡོ་ཚད་གསུམ་དང༌།
རྗེ་ཉིད་ཀྱིས་མཛད་པའི་མཁན་ཆེན་རྡོ་རྗེ་འཆང་ནམ་མཁའ་འཆི་མེད་ཁུ་དབོན་གསུམ་གྱི་རྣམ་ཐར་ལ་རྡོ་ཚད་གསུམ་དང༌།
ངོར་ཆེན་རྡོ་རྗེ་འཆང་གི་བཀའ་འབུམ་གྱི་སྤར་རྙིང་ཅུང་ཟད་དག་མིན་སྐོར་ལ་གསར་འཛུགས་བྱེད་རྒྱུའི་རྟེན་དུ་རྡོ་ཚད་གཅིག་བཅས་བསྐུར་གནང་མཛད་པ་སོགས་གསུང་རྟེན་ཤིན་ཏུ་མང་བ་དང༌།
མཁན་བདེ་བར་གཤེགས་པ་རྣམས་གཉིས་ཀྱི་སྐུ་གདུང་མཆོད་རྟེན་དང༌། ཁང་བུ་བརྩེགས་པ་སོགས་ཐུགས་རྟེན་རྣམས་དང༌། གཞན་ཡང་ངོར་རང་དུ་བསྙེན་རྒྱས་ཉིན་གཅིག་རྟེན་ཊྃ་སྲང་བརྒྱ་ཐམ་པ་དང༌།
ལྗོན་འདབ་བརྒྱད་པ་སྤུས་ལྡན་འཁོར་ཉི་ཤུ། ཨེ་ཝྃ་བྲེ་ཚད་ཀྱི་འབྲུ་ཁལ་ལྔ་བརྒྱ་དང་ལྔ་བཅུ་ཐམ་པ་བཅས་ཐར་རྩེ་ནས་སྦྱོར་འཇགས་མཛད་པ་དང༌།

ཤངས་རྒྱ་མཚོ། སྣར་ཐང༌། རྒྱལ་རྩེ་གུར་པ་གྲྭ་ཚང༌། ཞྭ་ལུ་སོགས་ལ་ཀུན་རིག་དང༌། མི་འཁྲུགས་པ། སྨན་བླ། གནས་བརྟན་ཆོ་ག །རྣམ་སྲས་མདོས་ཆེན་སོགས་ཆོ་གའི་རིགས་ཤིན་ཏུ་མང་བར་གསར་དུ་བཙུགས་པ་སོགས་མཛད་པ་མཐའ་ཡས་པས་རྒྱལ་བའི་བསྟན་པ་རིན་པོ་ཆེ་ཕྱོགས་མཐའ་ཐམས་ཅད་བཅོ་ལྔའི་ཟླ་འོད་ཀྱིས་ཡོངས་སུ་བསྒོས་པ་བཞིན་འཇིག་རྟེན་གྱི་ཁམས་སུ་མངོན་པར་གསལ་བར་མཛད་པ་དང༌།
དེ་ལ་བརྟེན་ནས་སྐྱེ་རྒུ་མ་ལུས་པ་བདེ་ལེགས་ཀྱི་དཔལ་ལ་རང་དབང་དུ་སྤྱོད་པས།
ཇི་ལྟར་སངས་རྒྱས་རྣམས་ཀྱི་སྔོན་གྱི་སྨོན་ལམ་རྣམ་པར་དག་པ་དང༌། དགེ་བའི་རྩ་བ་རྒྱ་ཆེན་པོ་བསགས་པ་སོགས་ཟག་པ་མེད་པའི་ལས་ལས་བྱུང་བའི་ཞིང་ཁམས་བདེ་བ་ཅན་དང་མངོན་པར་དགའ་བ་སོགས་ཡོངས་སུ་དག་པའི་འཇིག་རྟེན་གྱི་ཁམས་རྣམས་ལའང་འགྲན་པར་བཟོད་པའི་ཕུན་སུམ་ཚོགས་པ་ཇི་སྙེད་པ་ལ་བཀོད་པར་མཛད་དོ།
།ཁྱེད་ཀྱི་ལེགས་མཛད་རྡོ་རྗེའི་ཐོག་གིས་ནི།
།མི་མཐུན་ས་འཛིན་རྩེ་མོ་བསྙིལ་བ་ལས། །ཐུབ་བསྟན་པདྨོའི་གཉེན་གཅིག་འཇིག་རྟེན་ན། །མངོན་པར་གསལ་བའི་དགེ་མཚན་འབྱམས་སུ་ཀླས། །ཕ་མཐའ་མི་མངོན་སྲིད་པའི་དགའ་ཚལ་དུ། །ཐ་དད་མོས་པའི་པདྨོ་ཁ་འབུས་པར།
།འགྲོ་འདིས་ལེགས་བྱས་དང་འཚམས་ཐུགས་རྗེ་ཡི། །འོད་ཟེར་སྟོང་གི་ཐུར་མས་འབྱེད་ལ་ཞུགས། །གང་གི་ལེགས་གསུང་སེང་གེའི་སྒྲ་ཡིས་ནི། །སྲིད་པའི་རྒྱ་མཚོ་མ་ལུས་འདར་ལྡན་པ།
།དེ་ཚེ་འཇིགས་པ་བཞིན་དུ་གཏི་མུག་ལས། །ལྡང་བར་མ་ཐོབ་ཡིད་ཅན་སུ་ཞིག་མཆིས། །སེམས་ཅན་རེ་རེའི་ཕྱིར་ཡང་ཁྱེད་ཀྱིས་ནི། །སྨན་པའི་བགྱི་བ་གང་ཞིག་མ་སྩལ་བའི། །ཕུལ་བྱུང་མཛད་པ་གང་དེ་འཇིག་རྟེན་ན།
།དུས་གསུམ་

རྒྱལ་བའི་སྤྱན་གྱི་གཟིགས་མ་གྱུར། །རང་དོན་རྩཱ་བཞིན་བཏང་ནས་གཞན་དོན་གྱིས། །བདུད་རྩིའི་བརྟུལ་ཞུགས་གྲུབ་པས་དགྱེས་པ་ཅན། །མགོན་པོ་གང་གི་དཔེ་ཟླར་འོས་པ་བཞིན། །རྒྱལ་རྣམས་ཆོས་ཀྱི་དབྱིངས་སུ་འཚོལ་བ་འདྲ།
།ཞེས་ཁམས་གསུམ་ཆོས་ཀྱི་རྒྱལ་པོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམ་པར་གཡོ་བ་ལས།
ཆོས་ཀྱི་འཁོར་ལོ་བསྐོར་བ་ལ་སོགས་པ་མཛད་པ་སྣ་ཚོགས་ཀྱི་སྒོ་ནས་བསྟན་འགྲོར་ཕན་བདེ་སྤེལ་བའི་སྐབས་ཏེ་ལྔ་པའོ།། །། ༈ དེ་ལྟར་གཙོ་བོར་འཆད་པའི་སྒོ་ནས་བསྟན་པ་རིན་པོ་ཆེ་སྤེལ་བའི་ཚུལ་མདོ་ཙམ་བརྗོད་ནས།
ད་ནི་རྩོད་པ་གནམ་ལྕགས་ཀྱི་འཁོར་ལོས་ཕ་རོལ་པོའི་ལོག་རྟོག་གི་བྲག་རི་བཅིལ་ཏེ་བསྟན་པ་ཇི་ལྟར་གསལ་བར་མཛད་པའང༌། སྤྱིར་འཕགས་ཡུལ་གྱི་རིག་པའི་དབང་ཕྱུག་ཆེན་པོ་དཔལ་ལྡན་ཆོས་ཀྱི་གྲགས་པ་སོགས་མུ་སྟེགས་བྱེད་དང་རྩོད་པ་ན་རྒོལ།
ཕྱིར་རྒོལ། དཔང་པོ་གསུམ་ཚོགས་པར་བྱས་ཏེ་རང་གཞན་གྱི་འཁྲུལ་པ་བཟློག་པ་དང༌། བསྟན་པ་འཛིན་པའི་ཕྱིར་སོ་སོའི་གྲུབ་མཐའི་རྐང་བཟུང་ནས་རྩོད་པ་བྱེད་པ་ནི་ཤིན་ཏུ་ལེགས་ཤིང༌།
དེ་ལས་གཞན་དུ་སྐབས་ཀྱི་དོན་ཕྲན་བུ་རེ་དང་གཞུང་དུམ་བུར་བཏོན་ནས་སྦྱོར་བ་ཁོད་ཟེར་བ་ནི་བྱིས་པའི་སྐྱེ་བོ་ཉམས་སད་པའི་རྩོད་པ་ཡིན་གྱི།
མཁས་པའི་སྐྱེས་བུ་གྲུབ་མཐའ་འཛིན་པའི་རྩོད་པ་མ་ཡིན་ནོ། །ཞེས་གསུངས་པ་སོགས་མང་དུ་སྣང་མོད། ཆོས་འདི་ལས་ཕྱི་རོལ་དུ་གྱུར་པའི་གྲུབ་མཐའ་སྨྲ་བ་ལུང་རིགས་ཀྱི་སྟོབས་དང་ལྡན་པ་དག་ནི་བོད་ཀྱི་ཡུལ་འདིར་དེང་སང་གི་སྐབས་སུ་མེད་པས་སྤྲོས་པའི་ཚོགས་ཆེན་པོས་རྩོད་པ་བྱེད་པ་དེ་ལྟ་བུ་ནི་ཆེར་མི་སྣང་ཞིང༌།
འོན་ཀྱང་

སངས་རྒྱས་ཀྱི་བསྟན་པ་གཞིར་བྱས་པ་ལའང་འཕགས་བོད་ཀྱི་སྐྱེས་ཆེན་དམ་པ་སོ་སོའི་བཞེད་པ་ཐ་དད་པ་དུ་མའི་རྗེས་སུ་འབྲང་བ་ལ་བརྟེན་ནས་རང་རང་གི་ལུགས་སྲོལ་འཛིན་པ་མཐའ་ཡས་པ་ཞིག་སྣང་བ་དེ་དག་ལ།
རྗེ་བཙུན་དམ་པ་འདིས་ནི་རང་ཕྱོགས་ལ་ཆགས་པ་དང༌། གཞན་ཕྱོགས་ལ་སྡང་བ་སོགས་ཉེས་པའི་དྲི་མ་བག་ཆགས་དང་བཅས་པ་ཡང་དག་པར་སྤངས་བའི་སྟོབས་ཀྱིས། ཇི་སྐད་དུ། རྣལ་འབྱོར་སྤྱོད་པ་བཞི་བརྒྱ་པ་ལས།
ཆོས་འདི་དེ་བཞིན་གཤེགས་རྣམས་ཀྱིས། །རྩོད་པའི་ཆེད་དུ་མ་གསུངས་ཏེ། །དེ་ལྟའང་འདིས་ནི་གཞན་སྨྲ་རྣམས། །བསྲེགས་ཏེ་མེ་ཡིས་བུད་ཤིང་བཞིན། །ཞེས་གསུངས་པ་དང་ཚུལ་མཚུངས་པར་བསྟན་པ་རྣམ་པར་དག་ཞིང་སེམས་ཅན་ཐམས་ཅད་ཀྱིས་ཡང་དག་པའི་དོན་ཇི་ལྟ་བ་བཞིན་རྟོགས་པར་གྱུར་ན་ཅི་མ་རུང་སྙམ་པའི་དགོངས་པ་རྣམ་པར་དག་པས་རྣམ་པར་དཔྱད་པ་ཅུང་ཟད་མཛད་པའི་ཤུགས་ཀྱིས་ཉི་མ་ཤར་བས་མུན་པ་འཇིག་པ་ལྟར་རྒོལ་བ་ངན་པ་ཐམས་ཅད་རང་བཞིན་གྱིས་འཇིག་པར་གྱུར་པ་ནི་མ་གཏོགས་ཀྱི།
གཞན་དུ་ཆོས་དང་གང་ཟག་ལ་སྡང་བས་ཕ་རོལ་ཟིལ་གྱིས་གནོན་པར་འདོད་ནས་གཞན་གྱི་གྲུབ་མཐའ་རྣམ་པར་དག་པ་ལ་དག་པར་ཤེས་བཞིན་དུ་ཐབས་སྣ་ཚོགས་ཀྱི་སྒོ་ནས་སྐྱོན་ཇི་སྙེད་པ་ནན་གྱིས་འཚོལ་བ་སོགས་དམ་པ་མ་ཡིན་པའི་སྤྱོད་པ་དེ་ལྟ་བུ་ནི་ཐར་པའི་ལམ་དུ་མི་འགྱུར་ཞིང༌།
ངན་འགྲོའི་རྒྱུ་ལས་མ་འདས་པའི་ཕྱིར་རྣམ་པ་ཐམས་ཅད་དུ་མི་བཞེད་པ་ཡིན་ནོ།
།དེ་ལྟ་མོད་ཀྱི་རིགས་པ་དང་མི་རིགས་པ་ཅུང་ཟད་དཔྱོད་པར་ནུས་པའི་སྡེ་སྣོད་འཛིན་པ་དག་གིས་བདེ་བར་གཤེགས་པའི་བཀའ་དང༌། དེ་དག་གི་དགོངས་འགྲེལ་རྣམས་དང༌། རྗེ་ཉིད་ཀྱིས་མཛད་པའི་གསུང་རབ་རིན་པོ་ཆེ་རྣམས་དང༌།
གཞན་ཡང་འཆད་པའི་ཚུལ་འགའ་ཞིག་ལས་བརྩམས་ཏེ་མ་རྟོགས་པ་དང༌།

ལོག་པར་རྟོག་པ་དང༌། ཐེ་ཚོམ་གྱི་དབང་དུ་གྱུར་པས་བརྩད་ཅིང་བྲིས་པ་རྣམས་ལ་ཤིན་ཏུ་ཐུགས་རངས་ཤིང་སྤོབས་པ་གཟེངས་མཐོ་བའི་སྒོ་ནས་ཆོས་དང་མཐུན་པའི་ལན་གྱིས་དེ་དག་གི་དོན་ནི་འདི་ཁོ་ནའོ། །ཞེས་ཕ་རོལ་པོ་དག་ངེས་ཤེས་གཏིང་ནས་སྐྱེ་ཞིང་སྒྲོ་འདོགས་ཆོད་པར་མཛད་པ་ཡིན་ཏེ།
དཔེར་ན་བྱང་ཆུབ་སེམས་དཔའ་བློ་གྲོས་སྙིང་པོས་བདག་ཅག་གི་སྟོན་པ་ལ་དེ་བཞིན་གཤེགས་པའི་སྙིང་པོ་ལས་བརྩམས་ཏེ་བརྒལ་ཞིང་བརྟགས་པའི་ལན་གྱི་རིམ་པ་ཇི་སྐད་བཀའ་སྩལ་པ་ལྟ་བུའོ།
།གཞན་ཡང་གཞུང་ལུགས་རྒྱ་ཆེན་པོ་འགའ་ཞིག་གི་དཀའ་བའི་གནད་རྣམས་འཆད་པ་ན་མདོ་རྒྱུད་གཞན་ནས་འབྱུང་བའམ། གཞུང་དེ་ཉིད་ཀྱི་སྐབས་སུའང་རུང་སྟེ།
ཕན་ཚུན་འགལ་བར་སྣང་བ་ལྟ་བུ་ལ་འདི་དང་འདི་མི་འགལ་ལམ། ཇི་ལྟར་ཡིན་ཞེ་ན་ཞེས་པ་ལྟ་བུའི་དྲི་བའམ་རྩོད་པ་སྔོན་དུ་བཀོད་དེ། དེའི་ལན་ལུང་རིགས་དང་མཐུན་པར་བཤད་པས་གཞུང་གི་འགལ་བ་སྤངས་ཤིང་དགོངས་དོན་འབད་མེད་དུ་རྟོགས་པར་མཛད་པ་ནི་མཐའ་ཡས་ལ།
དེར་མ་ཟད་སྔོན་གྱི་དུས་སུ་བྱོན་པའི་མཁས་པ་ཆེན་པོ་རྣམས་དང༌། ད་ལྟར་བཞུགས་པའི་བསྟན་འཛིན་གྱི་སྐྱེས་བུ་དམ་པ་རྣམས་ཀྱི་བཞེད་པའི་རྣམ་གྲངས་མ་འདྲེས་པར་སོ་སོར་བཀོད་དེ།
དེ་དག་ཀྱང་གོང་དུ་བཤད་པ་ལྟར་རང་ཉིད་ཀྱི་གྲུབ་མཐའ་ཡིན་པ་རྒྱུ་མཚན་དུ་བྱས་ནས་དེ་ལ་མཆོག་ཏུ་ཞེན་ཅིང༌། གཞན་གྱི་གྲུབ་མཐའ་ལ་ཁྱད་དུ་གསད་འདོད་ཀྱིས་ངན་དུ་སྨྲ་བ་སོགས་ཕྱོགས་ལྷུང་གི་དྲི་མ་ཙམ་ཡང་མེད་པར་བསྟན་པ་རྣམ་པར་དག་པ་འབའ་ཞིག་གི་ཆེད་དུ་དགོངས་ཏེ།
འདིའི་ཕྱོགས་ནི་འཐད་པའོ། །འདི་དང་འདི་དག་ནི་མི་འཐད་པའོ།  །ཞེས་ལན་གྱིས་ཟློག་པར་མི་ནུས་པའི་རིགས་ཚོགས་མཐའ་ཡས་པ་དང༌།
དེ་དག་གི་རྒྱབ་རྟེན་དུ་འཇིག་རྟེན་གསུམ་ན་ཚད་མར་གྱུར་པའི་བཀའ་དང་

བསྟན་བཅོས་དྲི་མ་མེད་པའི་ལུང་གི་ཚོགས་ཆར་དུ་བསྙིལ་བས་རྒྱལ་བའི་བསྟན་པ་རིན་པོ་ཆེ་ཉི་མ་ཤར་བ་ལྟར་གསལ་བར་མཛད་པ་ཡིན་ནོ། །དེ་ལྟར་བདག་ཅག་གི་དཔལ་ལྡན་བླ་མ་དམ་པ་སྨྲ་བའི་ཁྱུ་མཆོག་ཆེན་པོ་འདིས་བརྒལ་ལན་གྱི་རིམ་པ་དེ་ལྟ་བུའི་སྒོ་ནས་འབེལ་བའི་གཏམ་གཏན་ལ་ཕབ་པ་ན་འགའ་ཞིག་མ་རངས་ཏེ་རྒོལ་བའི་བསམས་པས་ཉིད་ཀྱི་དྲུང་དུ་ལྷགས་ཏེ་རྩོད་པའི་རིམ་པ་ཅུང་ཟད་ཙམ་ཡང་གླེང་སློང་བར་ནུས་པའི་གང་ཟག་མ་ཞུམས་པའི་སྤོབས་པ་གཟེངས་སུ་མཐོ་བ་དེ་འདྲ་བ་ནི་རང་གཞན་གྱི་གྲུབ་མཐའ་སྨྲ་བ་གང་གི་ཁྲོད་ན་དུས་ནམ་དུའང་མངོན་པར་མ་གྱུར་ལ།
རྣམ་པར་དཔྱད་པ་དེ་དག་ཀྱང་དགོངས་པ་དང༌། དགོངས་པ་མ་ཡིན་པ་ལ་སོགས་པ་མཐའ་དྲུག་གི་ཚུལ་ལ་མཁྱེན་པའི་མངའ་བདག་ཏུ་གྱུར་པའི་དབང་གིས་རྒྱལ་བ་ཉིད་ཀྱི་དགོངས་པ་རྨ་མེད་པ་དང་མཐུན་པར་གཏན་ལ་མ་ཕེབས་པ་ནི་མི་སྲིད་པ་ཡིན་ནོ།
།རྩོམ་པ་ནི། སྤྱིར་རྗེ་བཙུན་དམ་པ་འདི་ཉིད་ཀྱི་གསུང་རབ་རིན་པོ་ཆེ་རྣམས་ནི་འཇིག་རྟེན་གསུམ་ན་སྒྲ་དབྱངས་བརྗོད་པ་མ་ལུས་པ་གསལ་བར་མཛད་པའི་གསུང་གི་དབང་ཕྱུག་ཆེན་པོ་འཇམ་དཔལ་གཞོན་ནུར་གྱུར་པ་ཉིད་ཀྱི་གསུང་གི་གསང་བ་བསམ་གྱིས་མི་ཁྱབ་པ་དང་དབྱེར་མི་ཕྱེད་པ་ཁོ་ན་སྟེ།
དེའང་འཇིག་རྟེན་པའི་ལུང་སྡེ་ཆེན་པོ་བཞི་བརྗོད་བྱའི་གཙོ་བོར་བྱས་ཏེ་ཚིགས་སུ་བཅད་པ་དང༌། རྐྱང་པ་དང༌། སྤེལ་བ་གསུམ་གྱི་བདག་ཉིད་ཅན་ལས་ལྷའི་དབང་པོའི་བཞོན་པ་གླང་པོ་ཆེ་ས་སྲུང་གི་བུའི་ལུས་ལྟ་བུུ་ལ།
འཕགས་ཡུལ་དུ་བྱོན་པའི་ཕྱོགས་ཀྱི་མཁས་པ་ཆེན་པོ་དག་གི་བཞེད་སྲོལ་ཐ་དད་པ་དང༌། རང་བཞིན་བརྗོད་པ་སོགས་ཐུན་མོང་གི་ལམ་སྲོལ་དུ་གྱུར་པའི་ཚིག་རྒྱན་གྱི་བྱེ་བྲག་རྣམ་པ་མང་པོས་ལུས་ཀྱི་ཁྱད་པར་ཇི་ལྟར་མཛེས་པ་དེ་ལྟ་བུ་ནི་རིན་ཆེན་ཨིནྡྲ་ནཱི་ལ་དང༌།
པདྨ་རཱ་ག་དང༌། མརྒད་ལ་སོགས་པ་འཇིག་རྟེན་ན་རིན་ཐང་གཞལ་དུ་མེད་པའི་རྒྱན་གྱི་ཚོགས་བགྲང་དུ་མེད་

པས་ཀྱང་མཛེས་པར་མི་བགྱིད་པ་དང༌། ལྷག་པར་དགའ་བ་ལ་སོགས་པ་ནང་གི་འགྱུར་བ་ཆེན་པོ་བརྒྱད་འཕེལ་བ་ལས་བྱུང་བའི་སྒེག་པ་དང༌། དཔའ་བ་སོགས་སྙན་ངག་གི་ཉམས་སྣ་ཚོགས་དང་ལྡན་པའི་གོམ་སྟབས་མཛེས་པར་བསྐྱོད་པས་བློ་གྲོས་དང་ལྡན་པ་དག་ལ་ཡིད་ཀྱི་འགྱུར་བ་རང་དབང་དུ་སྐྱེད་པར་ནུས་པའི་ཡོན་ཏན་ཁྱད་པར་འཕགས་པ་དང་ལྡན་པའི་ཕྱིར་སྨྲ་བའི་དབང་ཕྱུག་ཆེན་པོ་དག་གིས་ཀྱང་ངོ་མཚར་གྱི་མིག་བགྲད་པའི་སྤྱི་བོ་ན་གཙུག་གི་ནོར་བུ་བཞིན་དུ་བཀུར་ཏེ་མངོན་པར་སྔགས་པའི་འོས་སུ་གྱུར་པ་དང༌།
ལེགས་པར་བཤད་པའི་ཆ་ཤས་གང་ལ་བརྟགས་ཀྱང་སྡེབ་སྦྱོར་གྱི་ངལ་བསོའི་གནས་དང༌། མཚམས་སྦྱོར་བ་དང༌། ཡུལ་དུས་སྒྱུ་སྩལ་དང་འགལ་བ་ལ་སོགས་པའི་སྐྱོན་གྱི་རིགས་ཕྲ་མོ་ཙམ་གྱིས་ཀྱང་རེག་པའི་གོ་སྐབས་མེད་པ་དང༌།
ཁྱད་པར་དུའང་ཟབ་མོ་ནང་དོན་རིག་པའི་སྡེ་སྣོད་ཐེག་པ་ཆེ་ཆུང་དང༌། རྒྱུད་སྡེ་བཞིའི་རྣམ་བཤད་དང༌།
ཁྲིད་ཀྱི་རིམ་པ་སོགས་དགོངས་འགྲེལ་གྱི་བསྟན་བཅོས་ཕུལ་དུ་བྱུང་བ་དག་ལ། རིག་པ་དྲི་མ་མེད་པས་ཇི་ཙམ་བརྟགས་ཀྱང་རང་རང་གི་ཁུངས་སུ་གྱུར་པའི་ལུང་དེ་དང་དེ་ལས་ཕྱི་རོལ་དུ་གྱུར་པ་ཕྲ་མོ་ཙམ་མམ།
རིགས་པའི་རྣམ་གྲངས་འདི་ལྟ་བུ་ཞིག་དང་འགལ་གྱིས་དོགས་པའམ། རང་ཚིག་སྔ་ཕྱི་དང་འགལ་བ་སོགས་ཉེས་པའི་དྲི་མ་ཅུང་ཟད་ཙམ་གྱིས་ཀྱང་རེག་པར་མི་ནུས་པ་ནི་བློ་དང་ལྡན་པ་དག་གིས་བདག་ཉིད་ཆེན་པོ་འདིའི་གསུང་རབ་རིན་པོ་ཆེ་དག་ལ་ཞིབ་ཏུ་དཔྱད་པས་རྟོགས་ནུས་པ་ཡིན་ནོ།
།དེ་ལྟ་བུའི་ལེགས་པར་བཤད་པའི་རྣམ་གྲངས་ཇི་སྙེད་ཅིག་བཞུགས་པ་རེ་རེ་ནས་སྨོས་ཀྱིས་མ་ལངས་ཀྱང༌། མཚན་བྱང་རགས་རིམ་ཙམ་བརྗོད་ན།
མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་ཞབས་བརྟན་གསོལ་འདེབས་ལེའུ་ཚན་བཞི། རྗེ་དེ་ཉིད་ཀྱི་མཆོག་སྤྲུལ་མྱུར་འབྱོན་གྱི་གསོལ་འདེབས་འདོད་དོན་མྱུར་འགྲུབ་ཀྱི་ཕོ་ཉ།
མཁན་ཆེན་རྡོ་རྗེ་འཆང་རྣལ་འབྱོར་

འཇམ་དཔལ་བཟང་པོའི་གསོལ་འདེབས། རྩོད་པའི་དུས་ཀྱི་ཐམས་ཅད་མཁྱེན་པ་འཇམ་དབྱངས་མཁྱེན་བརྩེའི་དབང་པོའི་གསོལ་འདེབས་ལེའུ་ཚན་གཉིས། འཇམ་པའི་དབྱངས་ངག་དབང་ལེགས་གྲུབ་ཀྱི་གསོལ་འདེབས་ཚན་པ་གཉིས་དང༌།
ཡང་རྗེ་དེ་ཉིད་ཀྱི་མཆོག་སྤྲུལ་མྱུར་དུ་འབྱོན་པའི་གསོལ་འདེབས་བཅས། མཆོག་སྤྲུལ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་གི་ཞབས་བརྟན་གསོལ་འདེབས་ཚན་གཉིས། ཡང་མཆོག་སྤྲུལ་མྱུར་འབྱོན་གྱི་གསོལ་འདེབས་ཚན་པ་གཅིག
།བླ་མའི་རྣལ་འབྱོར་བྱིན་རླབས་མྱུར་འཇུག །ཆོས་སྤྱོད་ཁ་སྐོང་སྐོར་གྱི་གསོལ་འདེབས། རྗེ་རང་ཉིད་ལ་བསྔགས་པ་གསུམ། ཆབ་མདོ་འཕགས་པ་ལྷའི་སྤྲུལ་པའི་སྐུ་ལ་གསོལ་འདེབས།
རྒྱ་ར་སྤྲུལ་སྐུ་རིན་པོ་ཆེ་ལ་གསོལ་འདེབས། སོག་པོ་བླ་མ་མང་ཐོས་འཇམ་དབྱངས་ཕྲིན་ལས་ལ་གསོལ་འདེབས། གཏེར་ཆེན་མཆོག་གྱུར་བདེ་ཆེན་གླིང་པའི་ཞབས་བརྟན་གསོལ་འདེབས། སོ་ཐར་སྡོམ་རྒྱུན་དང༌།
རྣམ་རྒྱལ་ལྷ་སོ་གསུམ་མའི་དབང་བརྒྱུད་ཀྱི་གསོལ་འདེབས། ལམ་ཟབ། འབྱུང་འདུལ། བདེ་མཆོག་དྲིལ་བུ་རིམ་ལྔ་བཅས་ཀྱི་བརྒྱུད་འདེབས་ཁ་སྐོང༌། རྗེ་ཉིད་ཀྱི་གསན་ཡིག་རིན་པོ་ཆེ་ངོ་མཚར་ནོར་བུའི་འཁྲི་ཤིང་བྱང་ཆུབ་མཆོག་གི་འདོད་འཇོ།
མཁན་ཆེན་རྡོ་རྗེ་འཆང་བྱམས་པ་ནམ་མཁའ་འཆི་མེད་ཁུ་དབོན་རྣམ་པ་གསུམ་གྱི་རྟོགས་པ་བརྗོད་པ་ངོ་མཚར་མེ་ཏོག་གཡོ་བའི་འཁྲི་ཤིང་བྱིན་རླབས་འདོད་རྒུའི་འབྱུང་གནས།
ཕུན་སུམ་ཚོགས་པ་ལྔ་ལས་བརྩམས་པའི་གཏམ་བློ་གསལ་རྣམས་ཀྱི་རྟོགས་པ་འཕེལ་བར་བྱེད་པའི་ས་བོན་ངོ་མཚར་སྙེ་མ། རབ་བྱུང་གི་གཞིའི་ཆོ་ག་ཡོན་ཏན་རིན་པོ་ཆེའི་འབྱུང་གནས་ཀྱི་སྐབས་སུ་ཉེ་བར་མཁོ་བའི་ཕྱག་ལེན་འགའ་ཞིག་གི་ཟིན་བྲིས་དྲན་གསོའི་བདུད་རྩི་སྡོམ་

པ་འབུལ་ཆོག་དང་བཅས་པ། གསུང་ངག་རིན་པོ་ཆེ་སློབ་བཤད་པའི་ལུགས་ཀྱི་ཚོགས་གསོག་པར་བྱེད་པ་མཎྜལ་གྱི་རྣལ་འབྱོར་དང༌། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་བཅས་ཀྱི་ཉམས་ལེན་ཡེ་ཤེས་འདྲེན་པའི་ཤིང་རྟ།
དཔལ་ཀྱེ་རྡོ་རྗེའི་སྒྲུབ་བསྙེན་ཁ་གསོའི་ལག་ལེན་གྱི་ཡི་གེ་རབ་གསལ་ནོར་བུའི་མེ་ལོང༌། ལས་བཞིའི་སྦྱིན་སྲེག་གི་ཟིན་བྲིས། རབ་གནས་བཟང་པོ་དྲུག་ལྡན་ལས་བརྩམས་པའི་གཏམ་བློ་གྲོས་ཆུ་གཏེར་འཕེལ་བའི་ཟླ་སྣང༌།
བདེ་མཆོག་དྲིལ་བུ་ལུས་དཀྱིལ་གྱི་རྣམ་པར་བཤད་པ་ཟླ་བ་བདུད་རྩིའི་ཐིག་ཕྲེང༌། དྲིལ་བུ་རིམ་ལྔའི་ཁྲིད་ཡིག་བྱང་ཆུབ་སྙིང་པོར་བགྲོད་པའི་ཐེམ་སྐས། དེའི་འཆད་ཐབས་གསར་བུའི་མགུལ་རྒྱན།
ནཱ་རོ་མཁའ་སྤྱོད་ཀྱི་སྒྲུབ་ཐབས་ཐུན་མོང་མ་ཡིན་པའི་སྙན་བརྒྱུད་ཡི་གེར་བཀོད་པ་མཁའ་སྤྱོད་བགྲོད་པའི་ལམ་བཟང༌། གཤེད་དམར་སྤྲོས་མེད་ཀྱི་ཁྲིད་ཡིག་ཉམས་རྟོགས་པད་དཀར་བཞད་པའི་ཉི་མ་འཆད་པར་བྱེད་པའི་ཟུར་རྒྱན་རྨོངས་པའི་མུན་པ་འཕྲོག་བྱེད།
ཀུན་རིག་དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས་ངག་འདོན་ཐར་པཎ་གྱི་གསུང་ལས་ཅུང་ཟད་གསལ་དུ་བཏང་བ། ཀུན་རིག་ཆོ་ག་གཞན་ཕན་མཐའ་ཡས་ཀྱི་འདོན་སྒྲིག་ལ་ཉེར་མཁོའི་ཟིན་བྲིས་གཞན་ཕན་མཛེས་བྱེད།
པཎྜི་ཏ་ས་མནྟ་ཤྲཱི་ནས་བརྒྱུད་པའི་དབྱངས་ཅན་མ་དཀར་མོའི་བསྙེན་སྒྲུབ་ལས་གསུམ་གྱི་རྣམ་གཞག་བློ་གྲོས་སྒོ་བརྒྱ་འབྱེད་པའི་ལྡེའུ་མིག
།ལས་མགོན་འཁོར་བཅས་ཀྱི་བསྐང་གསོ་བསྟན་སྲུང་དགྱེས་པའི་མཆོད་སྤྲིན། གོས་སྐུ་སོགས་གཤོམ་པའི་ཚེ་ཕྱག་མཆོད་མདོར་བསྡུས་འབུལ་ཚུལ་གྱི་འདོན་སྒྲིག་དྲན་གསོའི་མེ་ལོང༌།
ས་ག་ཟླ་བའི་ནང་ཨེ་ཝྃ་པའི་སྒྲུབ་མཆོད་སྐབས་མཁན་པོའི་ཚོགས་གཏམ་མཛད་རྒྱུ་དང༌། ཆོ་གའི་སྒྲིག་རིམ་གྱི་བརྗེད་བྱང༌། སྡོམ་པ་གསུམ་གྱི་བསླབ་བྱའི་བཅའ་ཡིག་ལེགས་ཉེས་རང་ཞལ་

སྟོན་པའི་མེ་ལོང༌། ཉ་ཡག་གསང་སྔགས་ཐེག་ཆེན་གླིང་གི་འདུས་སྡེའི་བསླབ་བྱའི་བཅའ་ཡིག་མུན་སེལ་ཉི་མ། གཞི་གསུམ་ཆོ་ག་འཛུགས་པའི་ཚེ་ལྷག་བསམ་གང་དྲན་ཡི་གེར་བཀོད་པ་ཕན་བདེའི་ཉི་མ་འདྲེན་པའི་ཤིང་རྟ།
སྐུ་རྟེན་བཞེངས་སྐབས་ཀྱི་འདོད་གསོལ་བླ་མ་ཡི་དམ་མ། ཆོས་རྒྱལ་སྡེ་དགེའི་ཞབས་རིམ་སྐབས་ཀྱི་འདོད་གསོལ་ཕན་དང་བདེ་བ་མ། འདོད་པའི་དོན་ལ་གསོལ་བ་འདེབས་པ་བསམ་དོན་ཀུན་འགྲུབ། འཇམ་དབྱངས་མཁྱེན་བརྩེའི་དབང་པོའི་གསུང་རྒྱུན་འཆི་མེད་བདུད་རྩིའི་ཟིལ་མངར།
རི་ཟུར་རིན་ཆེན་བློ་བཟང་མཁྱེན་རབ་ཀྱི་དྲིས་ལན་ནོར་བུ་ཀེ་ཏ་ཀའི་ཕྲེང་བ། མདོ་ཁམས་ཨ་ཏ་རོང་གི་གཞི་བདག་སེར་སྦྲམ་མའི་བསང་མཆོད།
ཚེ་རིང་རྣམ་དྲུག་ལས་བརྩམས་པའི་གཏམ་རབ་སྙན་ཁུ་བྱུག་དགའ་མའི་གླུ་དབྱངས། གཟིམས་ཆུང་རྣམ་རོལ་བྱང་ཆུབ་ཡང་རྩེའི་སྒོ་ཡིག་ཤ་ལོ་ཀ་གཅིག་སུམ་བིད། དམ་མཚལ་བཟོ་ཐབས། པྲ་རྩི་བཟོ་ཚུལ་ངོ་མཚར་འཕྲུལ་གྱི་ལྡེའུ་མིག
།བསམ་ཡས་ཉམས་གསོས་སྐབས་ངོར་བླ་ཁག་སྤྱི་ནས་ཞལ་འདེབས་ཕུལ་བའི་ཞུ་ཡིག །ཡུལ་མཆོག་དམན་བར་གསུམ་ལ་ཕྲིན་དུ་བསྐུར་བའི་ཡི་གེ་མཁས་དབང་ཁྱབ་འཇུག་དགྱེས་པའི་ཞལ་བསིལ་ལ་སོགས་མདོར་ན་འཇིག་རྟེན་གསུམ་ན་རྙེད་པར་དཀའ་བའི་གསུང་རབ་རིན་པོ་ཆེ་བྱིན་རླབས་ཀྱི་གཟི་བརྒྱ་འབར་བ་དཔག་ཏུ་མེད་པ་ཞིག་བཞུགས་ཏེ།
དོན་དུ་གཉེར་བ་དག་གིས་མཁན་ཆེན་རྡོ་རྗེ་འཆང་ངག་དབང་བསོད་ནམས་རྒྱལ་མཚན་གྱིས་མཛད་པའི་རྗེ་དམ་པའི་གསུང་རབ་ཀྱི་དཀར་ཆག་རིན་ཆེན་གསེར་གྱི་ལྡེའུ་མིག་ལས་ཞིབ་ཏུ་རྟོགས་པར་བྱའོ།
།དེ་ལྟར་འཆད་རྩོད་རྩོམ་གསུམ་གྱི་སྒོ་ནས་བསྟན་པ་སྤེལ་བར་མ་ཟད།
སྒྲུབ་པའི་སྒོ་ནས་ཀྱང་བསྟན་པ་རིན་པོ་ཆེ་ཉིན་མོ་ལྟར་གསལ་བར་མཛད་པ་ཡིན་ཏེ། དེའང་ཐོས་བསམ་གྱིས་སྒྲོ་

འདོགས་བཅད་པའི་དོན་རྣམས་སྒོམ་པས་ཉམས་སུ་མ་བླངས་ན་དོན་མེད་དུ་འགྱུར་བ་ནི། སངས་རྒྱས་ཕལ་པོ་ཆེ་ལས། ཡང་དག་སངས་རྒྱས་བསྟན་པ་ནི། །ཐོས་པ་ཙམ་གྱིས་མི་འགྲུབ་བོ། །དཔེར་ན་ལ་ལ་ཆུ་ཀླུང་གིས། །སྟོབས་མེད་ནན་གྱིས་ཁྱེར་བ་ན།
།སྐོམ་ནས་ཤི་བར་གྱུར་པ་ལྟར། །མ་བསྒོམས་ཆོས་ཀྱང་དེ་བཞིན་ནོ། །ཞེས་གསུངས་པ་ལྟར་རོ། །དེ་ལྟ་བུའི་ལམ་དེ་གཞན་ལའང་བསྟན་པར་བཞེད་དེ། སྔ་ཕྱིར་ཡི་དམ་གྱི་ལྷ་རྣམས་ཀྱི་བསྙེན་སྒྲུབ་ཀྱི་རིམ་པ་ཇི་ལྟར་མཛད་པའང༌།
དགུང་གྲངས་བཅོ་ལྔ་སྐོར་ཙམ་ལ་ཀུན་རིག་གི་བསྙེན་ཆེན་རྒྱས་པ་ཞིག་བཞུགས་ཏེ་མ་གྲོལ་བར་གསུང་བཅད་ཤིན་ཏུ་དམ་པར་མཛད་པ་དང༌། དགུང་གྲངས་བཅུ་བདུན་པའི་ནང་འཇམ་དབྱངས་དཀར་པོ་དང༌།
དབྱངས་ཅན་མ་དཀར་དམར། སེང་གདོང་མ་སོགས་ཀྱི་བསྙེན་སྒྲུབ་ཚུལ་བཞིན་མཛད་པ་དང༌། དགུང་གྲངས་ཉེར་གཅིག་པ་ས་མོ་བྱའི་ལོ་ཧོར་ཟླ་བཞི་པའི་མཇུག་ནས་བཟུང་དཔལ་ཀྱེ་རྡོ་རྗེའི་གཞིའི་བསྙེན་པ་བཅུ་ཆའི་སྦྱིན་སྲེག་དང་བཅས་པ་ཟླ་བ་བཅུ་གཅིག་གི་ཁོངས་སུ་གྲུབ་པར་མཛད།
ཡང་དགུང་གྲངས་ཉེར་བདུན་པའི་ནང་ཙམ་གདན་སའི་ཞལ་འཛིན་སྐྱོང་སྐབས་མགོན་པོ་བྲག་རྫོང་མ་དང༌།
གྲུབ་རྒྱལ་ལུགས་ཀྱི་ཚེ་སྒྲུབ། སྒྲོལ་མ་དཀར་མོ་སོགས་ཀྱི་བསྙེན་མཚམས་ཟླ་བ་ཁ་ཤས་བར་བཞུགས། ཞལ་འཛིན་གྲོལ་མཚམས་ཨོ་རྒྱན་མཆོག་གྱུར་གླིང་པའི་གཏེར་བྱོན་ཐུགས་སྒྲུབ་བར་ཆད་ཀུན་སེལ་གྱི་གྲངས་བསྙེན་ཚུལ་བཞིན་རྫོགས་པར་མཛད་པ་དང༌།
ཡང་མེ་སྟག་ལོར་དཔལ་ཀྱེ་རྡོ་རྗེའི་གཞིའི་བསྙེན་པ་ཤིན་ཏུ་རྒྱས་པ་སྦྱིན་སྲེག་དང་བཅས་པ་ལོ་གཅིག་ལྷག་ཙམ་གྱི་བར་ལ་ཡོངས་སུ་རྫོགས་པར་མཛད་པ་སོགས་སྔ་ཕྱིར་བསྙེན་སྒྲུབ་ཀྱི་རིམ་པ་དཔག་ཏུ་མེད་པ་ཞིག་མཛད་ལ།
དེར་མ་ཟད་རྒྱུན་གྱི་ཐུགས་དམ་ཉམས་བཞེས་མཛད་པ་ལའང་

ལམ་ཟབ་བླ་མའི་རྣལ་འབྱོར། དཔལ་ཀྱེ་རྡོ་རྗེ་ཕྱི་ནང་སྦྲགས་མའི་མངོན་རྟོགས་ལམ་དུས་ཀྱི་དབང་བླང་བ་དང་བཅས་ཤིན་ཏུ་རྒྱས་པ། རྣལ་འབྱོར་དབང་ཕྱུག་གི་སྲུང་བ། ནཱ་རོ་མཁའ་སྤྱོད་ཀྱི་སྒོམ་བཟླས་བཅས་ས་སྐྱའི་ཆག་མེད་རྣམ་བཞིར་གྲགས་པ་རྣམས་དང༌།
གཞན་ཡང་འཇམ་དབྱངས་དཀར་པོ། དབྱངས་ཅན་མ་དཀར་དམར། འབྱུང་པོ་འདུལ་བྱེད། མགོན་དཀར། རྡོ་རྗེ་བྲག་རྫོང་མ་རྣམས་ཀྱི་མངོན་རྟོགས་བཟླས་པ་དང་བཅས་པ།
གཏོར་མ་བརྒྱ་རྩ་སོགས་གཏོར་མའི་སྐོར་དང༌། ཀྱེ་རྡོར་མཁའ་སྤྱོད་སོགས་ཡི་དམ་རྣམས་དང༌། གུར་ཞལ་མགོན་དཀར་སོགས་ཆོས་སྐྱོང་ནོར་ལྷ་བཅས་ཀྱི་གཏོར་བསྔོ་ཤིན་ཏུ་མང་བ་བཅས་མ་ཆག་པར་མཛད་ཅིང༌།
དེ་ལྟ་བུའི་མཉམ་གཞག་གི་གནས་སྐབས་ཀུན་ཏུ་སྣང་བའི་དངོས་པོ་ཐམས་ཅད་ཟབ་བསལ་གཉིས་སུ་མེད་པའི་ལྷ་དང་གཞལ་ཡས་ཁང་གི་རྣམ་པར་ཤར་ཞིང་དེ་ཉིད་ཀྱང་བདེ་སྟོང་ཟུང་དུ་འབྲེལ་བའི་ཡེ་ཤེས་ཀྱི་ངོ་བོར་ཉམས་སུ་མྱོང་བས་འོད་གསལ་ཕྱག་རྒྱ་ཆེན་པོའི་རྣམ་རོལ་དུ་གཟིགས་པ་ཡིན་ལ།
རྗེས་སྤྱོད་ལམ་གྱི་གནས་སྐབས་སུའང༌། རྒྱུད་ལས། བཟའ་དང་བཏུང་དང་བླུག་པ་དང༌། །ཉལ་དང་ལོག་དང་སེམས་པ་ན། །ཕྱག་རྒྱ་ཆེན་པོ་མངོན་འདོད་པ།
།དེ་ནས་མངོན་དུ་འགྲོ་བར་འགྱུར། །ཞེས་གསུངས་པ་ལྟར་དབང་དང་རིམ་གཉིས་ལས་བྱུང་བའི་རང་བྱུང་གི་ཡེ་ཤེས་དེ་ཉིད་ལས་ནམ་ཡང་གཡོ་བ་མེད་པར་ཉིན་མཚན་ཁོར་ཡུག་ཏུ་འདས་པས་ཡུལ་ཅན་གྱི་གནོད་པས་སྐད་ཅིག་ཀྱང་བརྫི་བའི་གོ་སྐབས་མེད་པ་སླར་ལ་ཏིང་ངེ་འཛིན་གྱི་སྟོབས་ལྷག་པར་འབར་བའི་གྲོགས་འབའ་ཞིག་ཏུ་གྱུར་པ་ཡིན་ནོ།
།དེ་ལྟར་སྣང་སྲིད་ཐམས་ཅད་ཆོས་ཉིད་ཕྱག་རྒྱ་ཆེན་པོའི་ཡོ་ལང་དུ་གཟིགས་པའི་དབང་གིས་བསམས་ན་ཤེས་པའི་མངོན་ཤེས་ལ་སོགས་པ་བདག་ཅག་རྣམས་ཀྱིས་ཅུང་ཟད་མཐོང་ཐོས་སུ་གྱུར་པའང༌།
སྔར་དགུང་གྲངས་

བཅུ་བདུན་པའི་ནང་འཇམ་དབྱངས་དཀར་པོའི་སྐུ་མཚམས་བཞུགས་སྐབས་ནུབ་གཅིག་མནལ་ལམ་དུ་མི་དཀར་པོ་ཞིག་གིས་རལ་གྲི་སྔོ་ཞིང་དྭངས་པ་ཞིག་ཕུལ་བ་རྨིས། ནམ་མཁའ་ལ་འཕྱར་བས་འོད་ཀྱིས་བར་སྣང་ཐམས་ཅད་ཁྱབ་པར་གཟིགས་ཤིང༌།
དེའི་རྐྱེན་གྱིས་ཐུགས་ཅུང་ཟད་འཇིགས་པ་ལྟ་བུའི་ངང་ནས་མནལ་སད་པ་དང༌། ཡང་དབྱངས་ཅན་མ་དཀར་མོའི་བསྙེན་སྒྲུབ་སྐབས་སྒྲུབ་ཁང་གི་ཕྱི་ནང་ཐམས་ཅད་མེ་འབར་བ་ལྟ་བུའི་འོད་ཀྱིས་ཁྱབ་པར་གཟིགས་པ་དང༌།
དེ་བཞིན་དུ་དབྱངས་ཅན་མ་དམར་མོའི་བསྙེན་པའི་སྐབས་འོ་མའི་མཚོ་ཆེན་པོ་ཞིག་ལས་ཐོགས་མེད་དུ་གསོལ་བའི་སྣང་བ་བྱུང་ཞེས་བཀའ་སྩལ་ལ། གང་ལྟར་ཡང་རྗེ་བཙུན་བླ་མ་དམ་པ་དང་ཡི་དམ་ལྷའི་བྱིན་རླབས་ཁྱད་པར་དུ་འཕགས་པས་དེ་ཙམ་ནས་མཁྱེན་རབ་ཀློང་ཆེན་པོ་བརྡོལ་ཏེ།
ཉིན་རེ་ལ་ཤོག་ལྡེབ་མདའ་ཚད་མ་བཅུ་རེ་ཙམ་ཐུགས་ལ་འཛིན་པའི་ཚུལ་བསྟན་པ་ཡིན་ནོ། །དེས་ན་ཕྱིས་སུ་ཁང་སར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་གྱིས་རྗེ་འདི་ཉིད་ཀྱི་དྲུང་ནས་དབྱངས་ཅན་མ་དཀར་མོའི་རྗེས་གནང་ཞིག་གསན་སྐབས་རྗེས་གནང་གྲུབ་པ་དང༌།
རྗེ་ཉིད་ཀྱི་བཀའ་ལས། འདི་ས་མནྟ་ཤྲཱིའི་ལུགས་ཀྱི་དབྱངས་ཅན་མ་དཀར་མོ་དེ་ཡིན།
བྱིན་རླབས་ཤིན་ཏུ་ཆེ། ང་རང་ཡང་འདིའི་བྱིན་རླབས་ཐོབ་ཕྱིན་ཆད་མཚམས་ལ་བསྡད་པས་རིག་པ་བཟང་དུ་སོང༌། ཁྱེད་རང་ཡང་བསྙེན་པ་ཞིག་གྱིས་ཤིག་གསུངས་ནས།
རྗེ་ཉིད་ཀྱིས་མཛད་པའི་བསྙེན་སྒྲུབ་ལས་གསུམ་གྱི་ཕྱག་དཔེ་ཞིག་གནང་བྱུང་བས། དེ་འཕྲལ་རང་ཡང་བླ་མའི་བཀའ་ལྟར་བསྙེན་མཚམས་ཤིག་བགྱིས་པས་བློ་རིག་བདུན་འགྱུར་གྱིས་ཆེ་བར་སོང་ཞེས་མཁན་ཆེན་རྡོ་རྗེ་འཆང་ངག་དབང་བསོད་ནམས་རྒྱལ་མཚན་ཉིད་ཀྱིས་བདག་ལ་བཀའ་སྩལ་ཏོ།
ཡང་དགུང་གྲངས་ཉེར་གཉིས་པའི་ནང་ཙམ་ལ་ཀྱེ་རྡོ་རྗེའི་གཞི་བསྙེན་བཞུགས་སྐབས་སུ་བདག་ཀླུའི་གནོད་

པ་ལྟ་བུས་ཅུང་ཟད་བསྙུང་བའི་ཚུལ་བསྟན་པའི་ཚེ་སྒྲུབ་ཁང་གི་ཕྱིར་སྤག་རའི་ནང་དུ་སྟག་གཉིས་འདུག་པ་དེ་གཉིས་གཟིམས་ཁང་དུ་ཐོགས་མེད་དུ་འོངས་ནས། རྗེ་ཉིད་ཀྱི་དབུའི་ཐད་ཙམ་ན་བྱ་ཁྲ་འདྲ་བ་ཞིག་འདུག་པ་དེ་ལ་མཆོངས་ཤིང་སྟག་གི་ལག་པ་གཉིས་སྐུའི་ཕྲག་པ་གཉིས་ཀྱི་སྟེང་དུ་བཞག་ནས་ཟོས་པ་རྨིས་གསུངས་པ་དང༌།
ཡང་དེ་སྐབས་སྐུའི་ཕྱི་རོལ་དུ་རལ་གྲིའི་ར་བ་ཞིག་གིས་བར་མེད་དུ་བསྐོར་བའི་ཕྱི་ནས་ཨ་ཙ་ར་ཞིག་གིས་བསྐོར་བ་བྱེད་པའི་མནལ་ལམ་བྱུང་གསུངས་ཤིང༌།
དེ་སྐབས་ཤིག་ཕྱིས་ཀྱི་བླ་བྲང་མཁན་རིན་པོ་ཆེ་འཇམ་དབྱངས་རིན་ཆེན་རྡོ་རྗེ་སྐུ་གཞོན་ནུའི་དུས་ཞབས་ཕྱིར་བཞུགས་སྐབས་ཡིན་པས་རྡོ་རྗེ་འཆང་ཉིད་ཀྱི་གཟིམས་ཁྲི་ལ་བསྙེས་ནས་ཅུང་ཟད་མནལ་ཏུ་སོང་བའི་མནལ་ལམ་ན་སྒྲུབ་ཁང་གི་རབ་གསལ་ནས་རྟ་བ་མང་པོ་སླེབས་བྱུང་བ་ལ།
རྗེ་རིན་པོ་ཆེའི་སྐུ་ལ་གནོད་པ་སྐྱེལ་མཁན་དེ་འདི་ཡིན་པ་འདྲ་སྙམ་ནས།
སུམྦྷ་སོགས་དྲག་སྔགས་མང་དུ་བཟླས་པས་རྟ་དཀར་པོའི་རྣམ་པར་ཕྱིར་ཐོན་པ་རྨིས་ཞེས་གསུངས་ལ། གང་ལྟར་ཡང་དེ་ནས་བརྩམས་ཏེ་བསྙུང་གཞི་རིམ་དྭངས་སུ་གྱུར་པ་ནི་གདན་ས་ཆེན་པོ་འདིའི་སྲུང་མ་ཐུན་མོང་མ་ཡིན་པ་ཞིང་སྐྱོང་སྟོབས་འཕྲོག་དབང་པོ་དང༌།
ཐར་རྩེ་རང་གི་རིགས་ཀྱི་སྲུང་མ་ལེགས་ལྡན་སྟག་ཞོན་འཁོར་བཅས་ཀྱིས་སྐུ་ཚེའི་བར་ཆད་བསལ་བ་སོགས་ཕྲིན་ལས་སྒྲུབ་པའི་ལྟས་སུ་གདོན་མི་ཟའོ།
།ཡང་ཞྭ་ལུ་མཆོག་སྤྲུལ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་གི་དྲུང་ནས་རྣམ་སྲས་རྗེས་གནང་སྐོར་གསན་སྐབས། རྗེ་ཉིད་ཀྱི་བཀའ་ལས། རྣམ་སྲས་ཕོ་བྲང་ཡིན་ཟེར་བའི་ཤིན་ཏུ་ཡིད་འཕྲོག་པ་ཞིག་ཏུ།
བཻ་སོགས་རྣམ་སྲས་ཀྱི་སྔགས་གསུང་བཞིན་ཕེབ་པར་རྨིས་པས། ངེད་ཀྱིས་རྣམ་སྲས་སྒྲུབ་ན་ཅུང་ཟད་འགྲུབ་སླ་བ་འདྲ་གསུངས་པ་དང༌། དགུང་གྲངས་ཉེར་གསུམ་ལ་ལྕགས་ཕག་ལོར་གདན་སའི་ཞལ་འཛིན་ཐོག་

མར་བསྐྱངས་ཏེ། དེ་ལོའི་ལམ་འབྲས་གནང་སྐབས་རྒྱུད་གསུམ་གྱི་ལྟ་བ་འཁོར་འདས་དབྱེར་མེད་ཀྱི་དམིགས་ཁྲིད་ཚུགས་སྐབས་སློབ་མ་རྣམས་ནས་ཆོས་རིམ་འདོན་པའི་ཚེ། རྗེ་ཉིད་བཞུགས་ཁྲིའི་སྟེང་དུ་ཅུང་ཟད་མནལ་དང་འོད་གསལ་འདྲེས་པ་ལྟ་བུའི་གཟིགས་སྣང་ལ།
གཙུག་ལག་ཁང་གི་རྒྱ་མཐོངས་ཁར་བླ་མ་ས་ཆེན་ཡིན་ཞུ་བའི་བླ་མ་ཞིག་གིས་གཙོ་བོར་མཛད། ལམ་འབྲས་བླ་མ་བརྒྱུད་པ་ཐམས་ཅད་བགྲེས་ཉམས་ཅན་ཤ་སྟག་བཞུགས་འདུག་པ་དང༌།
དེའི་ནང་ན་ངོར་ཆེན་རྡོ་རྗེ་འཆང་དེ་ཉིད་ན་བཟའ་གསར་པ་ཤིན་ཏུ་ལེགས་པ་ཞིག་གསོལ་ནས་རྗེ་ཉིད་ལ་ཞལ་འཛུམ་པ་མཛད་ཅིང་གསུང་ཞིག་འབྱོན་གྲབས་ལ། དེ་སྐབས་གཙང་ཁང་ནང་ཐར་རྩེའི་བསྐང་གསོ་ཞིག་ཡོད་སྟབས་གོ་འཇོ་ཆོས་ཁྲིམས་པས་དགོངས་པ་ཞུས་བྱུང་བའི་རྐྱེན་གྱིས་མནལ་སད་བྱུང་བར་ཐུགས་ཤིན་ཏུ་ཕམ་པ་ཞིག་བྱུང༌།
གང་ལྟར་ཡང་བླ་སྐུ་བགྲེས་ཉམས་ཅན་ཤ་སྟག་གཟིགས་པ་དེ་དེང་སང་ས་ངོར་གྱི་བསྟན་པ་ཅུང་ཟད་ཉག་ཕྲ་བ་འདིའི་རྟགས་སུ་འདུག
།འོན་ཀྱང་ངོར་ཆེན་ན་བཟའ་གསར་པ་བཞེས་པ་དེ་བཤད་སྒྲུབ་ཀྱི་བྱ་བ་ལ་རྩེ་གཅིག་ཏུ་འབད་ན་བསྟན་པ་འདི་ཅུང་ཟད་ཇེ་དར་དུ་འགྲོ་བའི་ལྟས་སུ་སྣང་བས།
ངེད་རང་གིས་ཀྱང་དེ་སྔོན་བསྟན་པའི་བྱ་བ་ལ་རྩེ་གཅིག་ཏུ་འབད་ཁུལ་བྱས་པ་ཡིན། ད་དུང་ཡང་ཨེ་ཝྃ་པའི་བསྟན་པ་འདི་ཁྱེད་བླ་མ་རྣམས་ལ་རག་ལས་པས་དབང་ལུང་འཚོལ་བ་དང༌། སློབ་གཉེར་ལ་ནན་ཏན་དུ་འབད་པའི་སྒོ་ནས་བསྟན་པའི་བྱ་བ་ལ་འབད་པ་དྲག་པོ་མཛད་དགོས་སོ་ཞེས།
སྐྱབས་རྗེ་རྡོ་རྗེ་འཆང་དེ་ཉིད་ནས་ཡང་ཡང་བཀའ་ཕེབ་བྱུང་ཞེས་ཁང་སར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་ཉིད་ཀྱིས་བདག་ལ་བཀའ་སྩལ་ཏོ།
།ཡང་ཁྲིར་བཞུགས་སྐབས་སློབ་མ་འགའ་ཞིག་ལ་སྣར་ཐང་བརྒྱ་རྩ་ཞིག་ཞག་འགའ་རེ་གནང་བར། དང་པོ་བཀའ་ཆོས་ཀྱི་དབུ་ཚུགས་པ་དང་ཕུག་རོན་

གཉིས་འོངས་ཏེ་གཟིམས་ཆུང་གི་རྒྱ་མཐོངས་ཁར་གུས་པའི་ཚུལ་གྱིས་ཉན་པ་དང༌། སླར་བཀའ་ཆོས་གྲོལ་དུས་འཕུར་འགྲོ་བ་དེ་ལྟ་བུ་ཉིན་རེ་བཞིན་རྗེས་གནང་མ་རྫོགས་ཀྱི་བར་བྱུང་བ་ནི། སྔོན་དགེ་བཤེས་ལྡོང་སྟོན་པ་བྱ་བས་བཀའ་ཆོས་གནང་སྐབས་མ་གཅིག་ཞ་མ་ཕུག་རོན་དུ་སྤྲུལ་ནས་ཆོས་གསན་པའི་རྣམ་ཐར་དང་ཚུལ་མཚུངས་པས་སྐྱེས་བུ་དམ་པའི་རྣམ་འཕྲུལ་ལམ།
ལྷ་ལ་སོགས་པའི་སྤྲུལ་པ་ལྟ་བུ་ཤིན་ཏུ་ངོ་མཚར་བ་ཞིག་ནི་ཡིན་པར་སྣང་མོད།
བདག་ལྟ་བུ་མ་རིག་པའི་དྲི་མས་བསྒྲིབས་པའི་སོ་སྐྱེ་རྨོངས་པ་ཞིག་གིས་འདིའོ་ཞེས་ཁ་ཚོན་གཅོད་པ་ཇི་ལྟར་ནུས། ཡང་སྐབས་ཤིག་མནལ་ལམ་དུ་འཕགས་པའི་གནས་བརྟན་བཅུ་དྲུག་ཤིན་ཏུ་གཞོན་ཤ་ཆགས་ཤིང་གཟི་བརྗིད་དང་ལྡན་པ་རེ་རེའང་འཇའ་འོད་ཀྱི་གུར་ཁང་ཁ་དོག་སྣ་ཚོགས་པའི་དཀྱིལ་ན་བཞུགས་པ་མངོན་སུམ་དུ་གཟིགས་པ་སོགས་ངོ་མཚར་བའི་རྣམ་ཐར་ཤིན་ཏུ་མང་བ་དང༌།
མེ་འབྲུག་ལོར་ཕན་ཁང་ཞབས་དྲུང་རིན་པོ་ཆེ་དཔལ་ལྡན་བློ་གྲོས་རྒྱལ་མཚན་ཁམས་ཕྱོགས་སུ་ཕེབ་སྐབས།
རྗེ་འདི་ཉིད་ཀྱིས་ད་དུང་ལོ་ཆ་ཤས་ཙམ་གྲྭ་ས་འདིར་བཞུགས་རྒྱུ་མཛད་ན་ལེགས་མོད། འོན་ཀྱང་ལོ་ལྔ་དྲུག་ཚུན་ཡར་ཕེབ་ཐུབ་པ་ཅིས་ཀྱང་མཛོད།
དེ་ལས་ཡུན་རིང་ན་མི་ལེགས་སོ་གསུངས་པ་ལྟར། རྗེས་སོར་དུས་ཐོག་ཏུ་ཕེབ་མ་གྲུབ་པའི་དབང་གིས་ཉག་རོང་གི་ཟིངས་དང་ཐུག་ནས་ཅུང་ཟད་འོ་བརྒྱལ་བྱུང་བ་དང༌། ཕེབ་ཁར་སྐུ་མདུན་དུ་མཇལ་སྐབས་ཀྱང་ས་སྐྱའི་གསེར་པོད་ཀྱི་དབུ་ན་བཞུགས་པའི་སྒྲོལ་དཀར་དང་དབྱངས་ཅན་མ་དཀར་མོ་གཉིས་ཀྱི་རྗེས་གནང་སྩལ་ཏེ།
དེ་འཕྲོས་ཁམས་ནས་ཡར་ཕེབ་དུས་འབུལ་རྒྱུ་ཡིན་གསུངས་པ་བཞིན།
ཕྱིས་སུ་ཞལ་མཇལ་གསུང་ཐོས་ཀྱི་སྐལ་བཟང་བླ་ན་མེད་པ་ཐོབ་པ་བཅས། ཡེ་ཤེས་ཀྱི་སྤྱན་གྱིས་མ་འོངས་པ་མངོན་སུམ་གཟིགས་པའི་གསུང་དུ་ངེས་ཤེས་ཐུན་

མོང་མ་ཡིན་པ་སྐྱེས་སོ་ཞེས་མཁན་ཆེན་རྡོ་རྗེ་འཆང་དཔལ་ལྡན་བློ་གྲོས་རྒྱལ་མཚན་ཉིད་ཀྱིས་བདག་ལ་བཀའ་སྩལ་ཏོ། །ཡང་ལྕགས་བྱ་ལོའི་ནང་སྐོར་སྡེ་དགེའི་ཕྱོགས་སུ་ཉག་རོང་གི་འུར་ཟིངས་ཆེ་སྐབས། རྗེ་འདིའི་དྲུང་དུ་ཁང་སར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་དང༌།
བླ་མ་བསྟན་པ་དར་རྒྱས་གཉིས་བཞུགས་ཡོད་པར་ཁམས་ཕྱོགས་ཀྱི་བདེ་དོགས་སོགས་གསུང་འཕྲོས་འགའ་ཞིག་མཛད་སྐབས། ཁང་སར་མཁན་ཆེན་ནས་སྡེ་དགེ་ཆོས་རྒྱལ་མཆོག་གི་བསྟན་སྲིད་ལ་ཉེས་སྐྱོན་ཡོད་མེད།
སླར་ཅི་འགྱུར་སོགས་ཞུས་པས། རྗེ་འདིས་ཞལ་འཛུམ་ཙམ་མཛད་ནས་སྡེ་དགེའི་ཕྱོགས་རྣམས་ཁྱེད་རང་ནས་གཟིགས་འོང་གསུངས་པ་དང༌།
ཡང་ཨ་ཅང་སྐུ་རྩེད་ཞུ་བ་མ་གཏོགས་ཉེས་སྐྱོན་རང་ཆེར་མི་འོང་བ་འདྲ་ཞེས་གསུངས་པ་བཞིན། ཕྱིས་སུ་ཁང་སར་མཁན་ཉིད་སྡེ་དགེར་ཕེབ་རྒྱུ་དང༌། སྡེ་དགེའི་ཆབ་སྲིད་ཀྱང་ཉེས་སྐྱོན་མེད་པར་མཐར་གོང་འཕེལ་དུ་གྱུར་པ་སོགས་མ་འོངས་པ་དངོས་སུ་གཟིགས་པའི་ཚུལ་འདི་དག་རྗེས་སོར་ཁམས་ཕྱོགས་སུའང་བླ་མ་བསྟན་པ་དང་ཡང་གསུང་འཕྲོས་བྱུང་ཞིང༌།
སྡེ་དགེའི་ཕྱོགས་ཁྱེད་རང་ནས་གཟིགས་འོང་གསུངས་པའི་ཤུགས་ཀྱིས་རྗེ་རིན་པོ་ཆེ་ཉིད་ཁམས་ཕྱོགས་སུ་ཕེབ་མི་གྲུབ་པའི་དགོངས་པའང་གསལ་བར་བསྟན་པར་ངེས་སོ་ཞེས་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་དངོས་ཀྱི་ཞལ་ལས་བདག་གིས་ཐོས་པའོ།
།དེ་དག་གིས་མཚོན་ཏེ་རྨད་དུ་བྱུང་བའི་རྣམ་པར་ཐར་པ་མཐའ་ཡས་པ་ཞིག་མངའ་བར་སྣང་མོད།
ཐུགས་ཤིན་ཏུ་སྒམ་ཞིང་གཟི་བརྗིད་ཆེ་བ་དང༌། དོན་དང་ལྡན་ངེས་ཅུང་ཟད་ཙམ་མ་གཏོགས་གསུང་འཕྲོས་སྣ་ཚོགས་པ་མཛད་པའི་གོ་སྐབས་མེད་པའི་དབང་གིས་ཞབས་འབྲིང་བ་དག་གིས་ཀྱང་ཆེར་ཞུ་བར་མི་ནུས་པས་འདི་ཙམ་མ་གཏོགས་སྒྲོ་སྐུར་གྱི་མཐར་འགྱུར་དོགས་

ཀྱིས་བརྗོད་པར་མ་ནུས་ལ། འདི་དག་ཀྱང་བདག་ཅག་ལ་སོགས་པ་གདུལ་བྱ་ཐུན་མོང་བ་རྣམས་ཀྱི་སྣང་ངོར་ཇི་ལྟར་མངོན་པ་རྣམས་མདོར་བསྡུས་ཙམ་བརྗོད་པར་ཟད་ཀྱི། གཞན་དུ་ན་མགོན་པོ་འདི་ཉིད་ཟག་མེད་འཇིག་རྟེན་ལས་འདས་པའི་ཡེ་ཤེས་རིན་ཐང་མེད་པའི་རིན་པོ་ཆེའི་སྣོད་ཁ་ཕྱེས་པ་ལྟ་བུ་ལ་དབང་འབྱོར་པས།
ཇི་སྐད་དུ། སློབ་དཔོན་ཟླ་གྲགས་ཀྱིས། དག་པ་འདི་ན་བཞེད་པ་འཇུག་པ་ཡིས། །རྡུལ་གཅིག་ཡུལ་ལ་མཁས་གཏུགས་འཇིག་རྟེན་དང༌།
།འཇིག་རྟེན་མཐའ་ཡས་ཕྱོགས་ཁྱབ་རྡུལ་སྟོན་མོད། །རྡུལ་རགས་མི་འགྱུར་འཇིག་རྟེན་ཕྲ་མི་འགྱུར། །ཞེས་བྱ་བ་ལ་སོགས་པ་མང་དུ་གསུངས་པ་ལྟར། ཐུན་མོང་མ་ཡིན་པའི་རྫུ་འཕྲུལ་དང་མངོན་པར་ཤེས་པའི་མཐུས་ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱང་ཟིལ་གྱིས་གནོན་པར་མཛད་ན།
སོ་སོའི་སྐྱེ་བོ་གང་ཟག་རྣམས་དང་ཐུན་མོང་དུ་གྱུར་པའི་མངོན་པར་ཤེས་པ་ལྔ་དང་ལྡན་པ་ཙམ་ནི་སྨོས་ཀྱང་ཅི་ཞིག་དགོས།
དེས་ན་སངས་རྒྱས་དངོས་འཇིག་རྟེན་དུ་བྱོན་པ་ལ་ཐེ་ཚོམ་གྱི་དྲི་མ་སྤངས་ཏེ་ཡིད་ཆེས་པའི་དད་པ་དྲག་པོས་གསོལ་བ་རྩེ་གཅིག་ཏུ་འདེབས་ནུས་ན་འདི་དང་ཕྱི་མའི་དོན་ཐམས་ཅད་འབད་མེད་དུ་འགྲུབ་པར་གདོན་མི་ཟའོ།
།ཟབ་རྒྱས་ཆོས་ཀྱི་ཆར་པས་འཇིག་རྟེན་ན། །ཐུབ་བསྟན་འབྲས་བུའི་སྙེ་མ་གཡུར་ཟ་ཞིང༌། །འགྲོ་ལ་ཕན་བདེའི་འདོད་རྒུ་རྫོགས་པའི་དཔྱིད།
།གང་གི་གྲགས་པ་བཞིན་དུ་སྲིད་མཐར་ཁྱབ། །མི་བཟད་རིག་པ་རྣོན་པོའི་ཞུགས་ཀྱིས་ནི། །སྨྲ་བའི་སེང་གེ་ཀུན་གྱི་སྙིང་བསྲེགས་ཤིང༌། །རྣམ་དག་ལུང་གི་ཐོག་དམར་ཆེར་འབབས་པས། །ལྟ་ངན་བྲག་རིའི་ཕྲེང་བ་ཕྱེ་མར་བསྙིལ།
།སྒྲ་དོན་ཉམས་ཀྱི་འགྱུར་བ་སྟོང་ལྡན་པའི། །ལེགས་བཤད་ཕྲེང་བ་གསར་

པའི་འཇོ་སྒེག་གིས། །ཕྱོགས་ཀྱི་མཛེས་མ་ཀུན་གྱི་ཡིད་སྡུད་ཅིང༌། །མགྲིན་པ་མཛེས་པའི་སྐལ་བཟང་ཅི་ཡང་སྒྲུབ། །སྲིད་པའི་དྲི་མ་རབ་བཏང་བསམ་གཏན་གྱིས། །གཡོ་མེད་བདུད་རྩིའི་རྒྱ་མཚོ་ལ་བརྟེན་ནས།
།མཐའ་ཀླས་ཡོན་ཏན་གྲུབ་པའི་འདོད་ཁམས་ལ། །ཆགས་བྲལ་ལྷ་ཡིས་ཀྱང་ནི་ཡོངས་མི་ཤེས། །གཏིང་དང་ཕ་རོལ་མེད་པའི་ཡོན་ཏན་མཐའ། །ཇི་བཞིན་བརྗོད་པའི་རོ་འཛིན་གང་ཞིག་མཆིས། །དེ་ལྟ་མོད་ཀྱི་ཅུང་ཟད་གང་སྨྲ་བ།
།ཡོན་ཏན་བསམ་མི་ཁྱབ་ཙམ་མཚོན་ཕྱིར་རོ། །ཞེས་ཁམས་གསུམ་ཆོས་ཀྱི་རྒྱལ་པོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམ་པར་གཡོ་བ་ལས།
བཤད་སྒྲུབ་གཉིས་ཀྱི་སྒོ་ནས་བསྟན་པ་རིན་པོ་ཆེ་ཕྱོགས་ཐམས་ཅད་དུ་སྤེལ་བའི་ཚུལ་འགའ་ཞིག་བརྗོད་པ་ལས་འཕྲོས་ཏེ་གསང་བ་ཐུན་མོང་མ་ཡིན་པའི་རྣམ་པར་ཐར་པ་ཅུང་ཟད་ཙམ་སྨོས་པའི་སྐབས་ཏེ་དྲུག་པའོ།།
།། ༈ དེ་ལྟར་ན་བདག་ཅག་གི་བླ་མ་ཡོན་ཏན་མ་ལུས་པའི་ཕུང་པོར་གྱུར་པ་འདིས་སྐུ་ཚེ་རངས་པར་བཤད་སྒྲུབ་གཉིས་ཀྱི་སྒོ་ནས་རྒྱལ་བའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་སྤེལ་བ་ལ་བརྟེན་ནས་གསུང་ལས་སྐྱེས་པའི་བསྟན་འཛིན་གྱི་སློབ་མའང༌།
སྟོད་མངའ་རི་ལ་དྭགས་ཀྱི་ཡུལ་ནས་སྨད་རྒྱ་ནག་ཆེན་པོའི་མཐར་ཐུག་པའི་བར་དུ་གནས་པའི་གདུལ་བྱ་སྐལ་བ་དང་ལྡན་པ་ནམ་མཁའ་དྭངས་པའི་སྐར་ཚོགས་ལྟ་བུ་བགྲང་དུ་མེད་པ་ཞིག་འདུས་པས་དེ་དག་རེ་རེ་ནས་བརྗོད་པར་ཇི་ལྟར་ནུས་ཏེ།
འོན་ཀྱང་ཁྱད་པར་དུ་འཕགས་པའི་ཡོན་ཏན་དུ་མ་དང་ལྡན་པའི་ཕྱིར་ཐུགས་སྲས་རྣམས་ཀྱི་ནང་ནས་གཙོ་བོར་གྱུར་པ་དག་རང་གི་བློ་ཡུལ་དུ་ཇི་ཙམ་

ངེས་པ་རྣམས་ཅུང་ཟད་བརྗོད་ན། ཀུན་མཁྱེན་ཨེ་ཝྃ་པ་ཆེན་པོའི་ཆོས་ཀྱི་ཁྲི་ལ་ཞབས་སེན་རྣམ་པར་བཀོད་དེ་བསྟན་པ་རིན་པོ་ཆེ་སྲིད་རྩེར་འདེགས་པའི་ཀ་ཆེན་བཞི་ནི། མཁས་དང་གྲུབ་པ་རྒྱ་མཚོའི་གཙུག་རྒྱན་འཇམ་དཔལ་ངུར་སྨྲིག་འཛིན་པ་ཁང་སར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན།
ཟབ་རྒྱས་མདོ་རྒྱུད་རྒྱ་མཚོའི་མངའ་བདག་མཁན་ཆེན་སྨྲ་བའི་ཉི་མ་འཇམ་དབྱངས་ཤེས་རབ་རྒྱ་མཚོ། ལུང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པའི་བདག་ཉིད་ཅན་གྲུབ་པའི་དབང་ཕྱུག་ཆེན་པོ་ཕན་ཁང་མཁན་རིན་པོ་ཆེ་དཔལ་ལྡན་བློ་གྲོས་རྒྱལ་མཚན།
སྐུ་ཚེ་ཧྲིལ་པོར་སྐུ་ལུས་དང་གྲིབ་མའི་ཚུལ་དུ་འགྲོགས་ཏེ་མཉེས་པ་གསུམ་གྱིས་མཉེས་པར་མཛད་པས་ཐུགས་སྲས་རྣམས་ཀྱི་ནང་ནས་མཆོག་ཏུ་གྱུར་པ་བླ་བྲང་མཁན་ཆེན་རིན་པོ་ཆེ་ངག་གི་དབང་ཕྱུག་འཇམ་དབྱངས་རིན་ཆེན་རྡོ་རྗེ་དང་བཞིའོ།
།འཕགས་ཡུལ་གྱི་ཤིང་རྟ་ཆེན་པོ་རྣམས་དང་དབྱེར་མི་ཕྱེད་ཅིང་འཛམ་བུའི་གླིང་ན་ཡོངས་སུ་གྲགས་པའི་མཁས་གྲུབ་ཆེན་པོ་བཞི་ནི།
ཕྱོགས་བཅུའི་རྒྱལ་བ་རྣམས་དང་གཉིས་སུ་མེད་པའི་ཡོན་ཏན་ནམ་མཁའི་མཐའ་དང་མཉམ་པ་འཇམ་པའི་དབྱངས་མཁྱེན་བརྩེའི་དབང་པོ།
མཁས་གྲུབ་བྱེ་བའི་དབུས་ན་ཟླ་བ་ལྟར་རྣམ་པར་གསལ་བ་མཆོག་གི་སྤྲུལ་པའི་སྐུ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང༌། ཀུན་མཁྱེན་ཨེ་ཝྃ་པ་ཆེན་པོའི་བསྟན་པའི་སྲོག་ཤིང་གཅིག་པུ་ཉི་མ་ལྟ་བུའི་མཁས་གྲུབ་ཁྱབ་བདག་བཀའ་འགྱུར་བ་ཆེན་པོ་འཇམ་པའི་དབྱངས་ངག་དབང་ལེགས་གྲུབ།
མདོ་སྔགས་རིག་གནས་དང་བཅས་པའི་གླེགས་བམ་གཅིག་པུ་རྒྱུད་སྡེ་རྒྱ་མཚོའི་ཤིང་རྟའི་སྲོལ་འབྱེད་ཆེན་པོ་འཇམ་དབྱངས་བློ་གཏེར་དབང་པོ་རྣམས་སོ།
།རྒྱལ་བ་རྡོ་རྗེ་འཆང་ཆེན་པོའི་རིང་ལུགས་དྲི་མ་མེད་པ་ཚུལ་བཞིན་

འཛིན་པ་ལ་གཅིག་ཏུ་ཕྱོགས་པའི་ཞབས་དྲུང་རྣམ་པ་གསུམ་ནི། ལུང་རྟོགས་ཆོས་ཀྱི་སྣང་བས་བསྟན་པ་སྲིད་མཐར་སྤེལ་མཁས་ཀླུ་ལྡིངས་ཞབས་དྲུང་རིན་པོ་ཆེ་བྱམས་པ་ཚུལ་ཁྲིམས་ཕུན་ཚོགས། །མཐའ་ཀླས་ཤེས་བྱའི་གནས་ལ་མཁྱེན་རབ་ཀྱི་པདྨོ་ལྷག་པར་རྒྱས་པ་ཁང་སར་ཞབས་དྲུང་རིན་པོ་ཆེ་ངག་དབང་བློ་གྲོས་སྙིང་པོ།
མཁྱེན་བརྩེ་ནུས་པའི་ཡོན་ཏན་མཐའ་ཡས་པའི་གཏེར་དུ་གྱུར་པ་ཐར་རྩེ་ཞབས་དྲུང་རིན་པོ་ཆེ་ཀུན་དགའ་འཇམ་དཔལ་སྙིང་པོ་རྣམས་སོ།
།ཆོས་སྲིད་སྟོབས་ཀྱི་དཔུང་པས་བསྟན་པ་རིན་པོ་ཆེ་སྲིད་ན་འདེགས་པའི་ས་སྐྱོང་བླ་མ་ཆེན་པོ་གསུམ་ནི། མཁས་ཚུལ་གསུམ་གྱི་མཛད་པས་བསྟན་པ་ཕྱོགས་མཐར་སྤེལ་མཁས་སྡེ་དགེ་ལྷ་སྲས་རིན་པོ་ཆེ་བྱམས་པ་ཀུན་དགའ་འཇམ་དཔལ་ཕན་བདེའི་སྙིང་པོ།
ལུགས་ཟུང་མཁྱེན་པའི་སྤྱན་ལྡན་གླིང་ཚང་རྒྱལ་སྲས་བླ་མ་བྱམས་པ་ཀུན་དགའ་ཕན་བདེ་ཆོས་ཀྱི་རྒྱལ་མཚན། མཁྱེན་བརྩེ་ནུས་པའི་དཔལ་མངའ་གླིང་དྲུང་པ་བླ་མ་བྱམས་པ་ཀུན་དགའ་ཕན་བདེའི་སྙིང་པོ་ཐེག་མཆོག་བསྟན་པའི་རྒྱལ་མཚན་རྣམས་སོ།
།རྗེ་རྒྱལ་བ་གཉིས་པ་ཉིད་ཀྱི་ཟབ་རྒྱས་ཆོས་ཀྱི་དགོངས་དོན་རིས་མེད་གྲུབ་མཐའ་ཐམས་ཅད་ལ་གསལ་བར་མཛད་པའི་ཕྱོགས་ཀྱི་དར་ཆེན་དྲུག་ནི།
ཞྭ་སེར་བསྟན་པའི་གཙུག་རྒྱན་ཆབ་མདོ་འཕགས་པ་ལྷའི་སྤྲུལ་པའི་སྐུ་འཕགས་མཆོག་མཁས་གྲུབ་ངག་དབང་བློ་བཟང་མི་ཕམ་འཇིགས་མེད་དགེ་ལེགས་བསྟན་པའི་རྒྱལ་མཚན།
འཆད་རྩོད་རྩོམ་གསུམ་ལ་དབང་འབྱོར་པའི་མཁས་པ་ཆེན་པོ་སོག་པོ་བླ་མ་མང་ཐོས་འཇམ་དབྱངས་ཕྲིན་ལས། ཐམས་ཅད་མཁྱེན་པ་བུ་སྟོན་རིན་ཆེན་གྲུབ་ཀྱི་བསྟན་འཛིན་གྱི་སྐྱེས་བུ་ཆེན་པོ་རི་ཟུར་བླ་མ་རིན་ཆེན་བློ་བཟང་མཁྱེན་རབ།
མང་ཐོས་སྨྲ་བའི་ཁྱུ་མཆོག་རྒྱ་ར་སྤྲུལ་སྐུ་རིན་པོ་ཆེ་འཕགས་མཆོག་ཐུབ་བསྟན་འཇིགས་མེད་ཆོས་ཀྱི་དབང་ཕྱུག །

ཟབ་རྒྱས་གདམས་པ་རྒྱ་མཚོའི་གཏེར་མཛོད་ཆབ་མདོ་དཀོན་རྡོར་སྤྲུལ་སྐུ། སྒྲུབ་བརྒྱུད་བསྟན་པའི་གསལ་བྱེད་གངས་རིའི་རྡོ་རྗེ་འཛིན་པ་འཇིགས་མེད་ཆོས་ཀྱི་རྒྱལ་མཚན་རྣམས་སོ། །བསླབ་གསུམ་ནོར་བུའི་ཏོག་གིས་ཉེ་བར་མཛེས་པ་བསྟན་པའི་རྒྱལ་མཚན་ཆེན་པོ་དྲུག་ནི།
སྙན་བརྒྱུད་གདམས་པའི་མངའ་བདག་འདར་མཁན་ཆེན་རིན་པོ་ཆེ་ཀུན་དགའ་འཇམ་དབྱངས། མཐའ་ཀླས་འགྲོ་བའི་འདྲེན་པ་རྒྱལ་རྩེ་གུར་པ་མཁན་པོ་མཁས་བཙུན་སྦྱིན་པ་རིན་ཆེན།
ལུང་རྟོགས་ཡོན་ཏན་རྒྱ་མཚོའི་བདག་ཉིད་སློབ་དཔོན་ཆེན་པོ་ངག་དབང་དགེ་ལེགས། བྱམས་དང་སྙིང་རྗེའི་མངའ་བདག་མི་ཉག་དཔོན་སློབ་ནམ་མཁའ་རྒྱལ་མཚན། རྒྱལ་བསྟན་སྲོག་གི་དབང་པོ་ལྟར་གཅེས་པར་འཛིན་པ་བླ་མ་བསྟན་པ་དར་རྒྱས།
མཐའ་ཡས་ཡོན་ཏན་མང་པོས་ཉེ་བར་མཛེས་པ་མངའ་རིའི་བླ་མ་ཀུན་དགའ་འཇམ་དབྱངས་རྣམས་སོ། །ཡོན་ཏན་གྱིས་མངོན་པར་མཐོ་བའི་བླ་མ་དམ་པ་དྲུག་ནི།
མཐའ་ཀླས་གཞུང་ལ་མཁས་པ་དགའ་ལྡན་བླ་མ་བྱམས་པ་སྨོན་ལམ་གྲགས་པ། མཁྱེན་པ་རྒྱ་མཚོའི་བདག་ཉིད་སྣར་ཐང་མཁན་པོ། ཤེས་བྱའི་གནས་ལ་མཁས་པ་ཕུན་ཚོགས་གླིང་གི་མཁན་པོ། ལུང་རྟོགས་ཀྱི་ཡོན་ཏན་ལྡན་པ་འཇད་ཡངས་པ་ཅན་གྱི་མཁན་པོ་སྐལ་བཟང་རྒྱ་མཚོ་དང༌།
སྐལ་བཟང་རྒྱལ་མཚན་རྣམ་པ་གཉིས། མཁྱེན་པའི་སྤྱན་རས་བཀྲ་བ་གསེར་མདོག་ཅན་གྱི་མཁན་པོ་རྣམས་སོ། །བསྟན་པའི་གསལ་བྱེད་དམ་པ་སྤྲུལ་སྐུ་རྣམ་པ་བཞི་ནི།
མཁྱེན་པ་རྒྱ་མཚོའི་དཔལ་མངའ་ཉག་རག་སྤྲུལ་སྐུ་ཀུན་དགའ་བསྟན་པའི་རྒྱལ་མཚན། ཆོས་ཀྱི་སྤྱན་རས་ཡངས་པ་བྲའུ་སྤྲུལ་སྐུ། མཐའ་ཀླས་འགྲོ་བའི་འདྲེན་པ་ཕུ་མགོ་སྤྲུལ་སྐུ། ཤེས་བྱའི་གནས་ལ་མཁས་པ་མཁར་ནང་

སྤྲུལ་སྐུ་རྣམས་སོ། །ལུང་དང་རིགས་པར་སྨྲ་བའི་བཤེས་གཉེན་སྡེ་སྣོད་འཛིན་པ་གཉིས་ནི། བཅུ་ཕྲག་རིག་གཞུང་རྒྱ་མཚོའི་ཕ་རོལ་དུ་སོན་པ་མཁས་དབང་སྨྲ་བའི་སེང་གེ་འཇིགས་མེད་དཔལ་ལྡན། ཕྱི་ནང་རིགས་པའི་གནས་ལ་གཞན་དྲིང་མི་འཇོག་པའི་བློ་གྲོས་དང་ལྡན་པ་མཁས་པའི་དབང་པོ་འཇམ་དབྱངས་ཡོན་ཏན་མཐའ་ཡས་གཉིས་སོ།
།སྡེ་སྣོད་རབ་འབྱམས་རྒྱ་མཚོར་མཁས་དབང་དམ་པ་ལྔ་ནི། མཁྱེན་རབ་ཀྱི་པདྨོ་བཞད་པ་དབོན་སྟོད་བླ་མ་ཀུན་དགའ་འཇམ་དབྱངས།
འབྲས་ཡུལ་སྐྱེད་མོས་ཚལ་གྱི་རབ་འབྱམས་པ་དཀོན་མཆོག་ཆོས་འཕེལ་དང༌། རབ་འབྱམས་པ་ཆོས་རྗེ་ལགས་གཉིས། རྟ་ནག་ཐུབ་བསྟན་གྱི་རབ་འབྱམས་པ་བློ་གྲོས་རབ་རྒྱས།
བཀྲ་ཤིས་ལྷུན་པོའི་བཀའ་ཆེན་སྲི་རྡོར་རྣམས་སོ། །དབེན་པའི་རི་ཁྲོད་རྣམས་སུ་སྒྲུབ་པ་སྙིང་པོར་མཛད་པས་ཉམས་དང་རྟོགས་པའི་མངའ་བདག་ཏུ་གྱུར་པའི་རྣལ་འབྱོར་གྱི་དབང་ཕྱུག་ཆེན་པོ་ལྔ་ནི།
རིམ་གཉིས་ཀྱི་ཏིང་ངེ་འཛིན་ལ་བརྟན་པ་ཐོབ་པའི་རྣལ་འབྱོར་པ་ཚེ་མཚམས་བསོད་ནམས་བཟང་པོ། གྲུབ་པའི་གོ་འཕང་མཆོག་ལ་འཛེགས་པ་མཚུངས་མེད་འཇམ་དཔལ་བསྟན་འཛིན། ངེས་འབྱུང་བྱང་ཆུབ་སེམས་ཀྱིས་ཐུགས་རྒྱུད་གང་བའི་སྤོང་བ་པ་ངག་དབང་ཆོས་འཕེལ།
ལྐོག་གྱུར་གྱི་ཆོས་རྣམས་སྒྲིབ་མེད་དུ་གཟིགས་པ་ཨ་གྲོ་ཚེ་མཚམས་པ་རིན་ཆེན་ཆོས་ལྡན། ཟབ་མོའི་དོན་ལ་རྩེ་གཅིག་ཏུ་གཞོལ་བ་མཚམས་པ་ཀུན་དགའ་བསོད་ནམས་རྣམས་སོ།
།དེ་ལྟ་བུའི་ཞལ་སློབ་མཁས་ཤིང་གྲུབ་པ་དེ་དག་ལས་གྱེས་པའི་དངོས་སློབ་དང་ཉིང་སློབ་ཀྱི་ཚོགས་བགྲང་དུ་མེད་པར་བྱོན་པས་དེང་སང་གི་སྐབས་འདིར་ས་ཆེན་པོ་འདི་ཡོངས་སུ་གང་སྟེ་ཐམས་ཅད་ཀྱིས་ཀྱང་བསྟན་པ་རིན་པོ་ཆེ་ཕྱོགས་ཐམས་ཅད་དུ་སྤེལ་ཞིང་སྐྱེ་རྒུ་མ་ལུས་པ་མངོན་མཐོ་དང་ངེས་ལེགས་ཀྱི་གོ་

འཕང་འཐོན་པོར་སྦྱོར་བ་ལ་ཆེད་དུ་བརྩོན་པ་ལྷུར་བཞེས་པར་མཛད་དོ། །དེར་མ་ཟད་རྗེ་འདི་ངོར་ཆེན་རྡོ་རྗེ་འཆང་ཆེན་པོའི་ཆོས་ཀྱི་ཁྲི་ལ་བགྲང་བྱ་བརྒྱད་ཀྱི་བར་དུ་བཞུགས་ནས་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བའི་སྐབས་སུ་ཕྱོགས་ཐ་དད་ནས་འདུས་པའི་སློབ་མའི་ཚོགས་ལོ་རེ་བཞིན་བརྒྱ་ཕྲག་གསུམ་རེ་ཙམ་ཚོགས་པ་རྣམས་ཀྱིས་གཙོས་དུས་སྔ་ཕྱི་ངེས་མེད་དུ་གསུང་གི་བདུད་རྩི་མྱོང་བའི་སློབ་མའང་མཐའ་ཡས་པ་སྟེ།
ཐ་ན་ལུགས་གཉིས་ཀྱི་སྒོ་ནས་ཡོན་ཏན་དུ་མངོན་པ་རྡུལ་ཕྲན་ཙམ་མེད་ཀྱང༌། ཚེ་རབས་ཐམས་ཅད་དུ་བཀའ་དྲིན་གཞལ་བར་དཀའ་བ་མཁན་ཆེན་རྡོ་རྗེ་འཆང་ཁུ་དབོན་རིམ་པར་བྱོན་པ་འདི་དག་གིས་ཆོས་དང་ཟང་ཟིང་གི་བཀའ་དྲིན་ཚད་མེད་པས་སྐྱོང་བའི་ཐུགས་རྗེ་ཁོ་ནས་དེང་སང་འཇིག་རྟེན་མིའི་གྲལ་མཇུག་ཟིན་ཙམ་བྱུང་བ་བདག་ལྟ་བུས་མཐའ་བརྟེན་པའི་སློབ་མའི་ཚོགས་བགྲང་དུ་མེད་པ་ཞིག་མཆིས་ལ།
དེ་དག་གི་ནང་ནའང་བསླབ་པ་གསུམ་གྱིས་རྒྱུད་དག་པ། གཞུང་ལུགས་རྒྱ་མཚོའི་གནད་ལ་མཁས་པ། བྱང་ཆུབ་སེམས་ཀྱིས་ཐུགས་རྒྱུད་གཏམས་པ། ཏིང་ངེ་འཛིན་གྱི་རྟོགས་པ་བརྟན་པ། ཐུགས་རྗེ་ཆེན་པོས་གཞན་དོན་མཛད་པའི་སྐྱེས་བུ་དམ་པའང་བསམ་གྱིས་མི་ཁྱབ་པ་ཞིག་ཡོད་པར་སྣང་མོད།
བདག་ལྟ་བུའི་རྨོངས་པས་ཇི་བཞིན་དུ་དབྱེ་བར་ག་ལ་ནུས། དེར་མ་ཟད་སྟོབས་དང་འབྱོར་པ་ཆེན་པོས་བསྟན་པ་རིན་པོ་ཆེ་དགུང་ན་འདེགས་པའི་མདའ་དཔོན་ཆེན་པོ་ཚ་རོང་པ།
མདའ་དཔོན་རིན་སྤུངས། གླིང་ཚང་དཔོན་དབང་ཆེན་ཆོས་སྐྱོང༌། སྡེ་དགེའི་གཉེར་ཆེན་དཔལ་གྲུབ་པ་སོགས་བསྟན་པའི་སྦྱིན་བདག་ཆེན་པོ་ཟབ་ཆོས་ཀྱི་བདུད་རྩི་མྱོང་བ་རྣམས་དང༌།
གཞན་ཡང་བཀའ་ཆོས་ཀྱི་འབྲེལ་པ་

ཅུང་ཟད་ཙམ་དང༌། ཞལ་མཇལ་བ་དང་གསུང་ཐོས་པ་སོགས་ཀྱི་སྒོ་ནས་ཀྱང་འཁོར་བ་མཐའ་ཅན་དུ་གྱུར་པའི་གདུལ་བྱ་སྐལ་བ་དང་ལྡན་པ་ནི་བློའི་ར་བ་ལས་བརྒལ་བ་ཞིག་མཆིས་ཏེ་དེ་ཐམས་ཅད་བརྗོད་པར་མི་ནུས་མོད།
མདོར་བསྡུས་ན་བོད་དང་བོད་ཆེན་པོའི་ལྗོངས་ན་འཁོད་པའི་སྐྱེ་འགྲོ་ཕལ་ཆེ་བས་སོ་སོའི་འབྱོར་པ་དང་བསྟུན་པའི་བསྙེན་བཀུར་གྱིས་རང་རང་གི་བསོད་ནམས་ཀྱི་བགོ་སྐལ་ལེན་པ་ལ་གཅིག་ཏུ་མི་བརྩོན་པ་ནི་དུས་དེ་ཙམ་ན་ཆེར་མེད་པ་ལྟ་བུར་གྱུར་ཏོ།
།གང་གི་གྲགས་པའི་རྣ་ཆ་གཡོ་བ་ཡིས། །སྙིང་ལ་དད་པའི་ཀུནྡ་འཛུམ་ལྡན་པའི། །འགྲོ་བ་དེ་དག་མི་བཟད་རླུང་གིས་ནི། །དྲག་ཏུ་བསྐུལ་བའི་ས་ཆེན་རྡུལ་ལྟར་ལྷགས།
།བློ་གྲོས་ལང་ཚོ་གསར་པའི་སྐབས་བརྟེན་ཅིང༌། །ཉོན་མོངས་གདུང་བས་གཟིར་བའི་ཡིད་ཅན་རྣམས། །དམ་པའི་ནགས་ཚལ་འདི་ན་ཙནྡན་བཞིན། །འགྲོ་བའི་བླ་མར་གྱུར་ལ་མི་འགྱུར་རམ། །གང་གི་ལེགས་བཤད་ཟླ་བའི་འོད་ཀྱིས་ནི།
།ལེགས་པའི་ལམ་བཟང་མཐོང་བའི་བློ་མཆོག་རྣམས། །དག་པའི་མཁའ་ལ་ངང་པའི་ཕྲེང་བ་བཞིན། །འཁོར་བ་མེད་པའི་གྲོང་ཁྱེར་མཆོག་ཏུ་ཆས། །ཐེག་གསུམ་ཆོས་ཀྱི་བདུད་རྩིས་བྲན་པ་ཡིས།
།སྙིང་ལ་བསིལ་བ་ཐོབ་པའི་སྐལ་བཟང་ཕལ། །སླད་ཆད་མིག་ལ་འཁོར་བས་བསྐྱེད་པ་ཡི། །མྱ་ངན་མཆི་མའི་ཐིགས་པས་མཛེས་མ་གྱུར། །འགྲོ་ཀུན་ཐར་པའི་ངལ་འཚོར་བཀོད་པ་ཡིས། །སྲིད་པའི་ནགས་ཚལ་སྟོང་པས་ཡིད་འབྱུང་སྟེ།
།རྒྱུ་སྐར་དོ་ཤལ་གཡོ་བའི་སྔོ་བསངས་མ། །སྤྲོས་པ་བྲལ་བའི་བརྟུལ་ཞུགས་བླངས་པ་བཞིན། །ཞེས་ཁམས་གསུམ་ཆོས་ཀྱི་རྒྱལ་པོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་

དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམ་པར་གཡོ་བ་ལས། ཆོས་ཀྱི་འཁོར་ལོ་བསྐོར་བའི་གྲུབ་འབྲས་བསྟན་འཛིན་གྱི་སློབ་མ་ཇི་ཙམ་བྱུང་བའི་ཚུལ་མདོ་ཙམ་བརྗོད་པའི་སྐབས་ཏེ་བདུན་པའོ།།
།། ༈ དེ་ལྟར་སྐུ་ཚེ་ཧྲིལ་པོར་བཤད་སྒྲུབ་གཉིས་ཀྱི་སྒོ་ནས་བསྟན་པ་རིན་པོ་ཆེ་ཕྱོགས་ཐམས་ཅད་དུ་སྤེལ་ཞིང་གདུལ་བྱར་གྱུར་པའི་འགྲོ་བ་མ་ལུས་པ་འཕྲལ་དང་ཡུན་དུ་ཕན་པ་དང་བདེ་བའི་ལམ་མཐར་ཐུག་པ་ལ་བཀོད་པ་སོགས་ཕྲིན་ལས་ཀྱི་འཁོར་ལོ་མཐའ་ཡས་པར་མཛད་ནས།
ད་ནི་བདག་སོགས་གདུལ་བྱ་རྣམས་ཀྱི་བསོད་ནམས་ཀྱི་བགོ་སྐལ་དེ་ཙམ་དུ་ཟད་པ་དང༌། འཇིག་རྟེན་གྱི་ཁམས་གཞན་དང་གཞན་དག་ན་གདུལ་བྱར་གྱུར་པའི་འགྲོ་བ་མཐའ་ཀླས་པ་ཞིག་ཅིག་ཅར་དུ་ཚོགས་པ་དག་འདུལ་བའི་དུས་ལ་བབ་པ་མངོན་སུམ་དུ་གཟིགས་པ་ལ་བརྟེན་ནས་ཡོངས་སུ་མྱ་ངན་ལས་འདའ་བའི་ཚུལ་སྟོན་པར་བཞེད་དེ།
དེའང་ལྕགས་ཕོ་རྟའི་ལོའི་དཔྱིད་ཀ་ཞིག་མཁན་རིན་པོ་ཆེ་ཁྲི་ཐོག་པ་དཔལ་ལྡན་བློ་གྲོས་རྒྱལ་མཚན་རྗེ་འདི་ཉིད་ཀྱི་སྐུ་དྲུང་དུ་ཕེབ་སྐབས། རྗེ་ཉིད་ཀྱི་ཞལ་ནས། སྔར་ཕན་ཆད་འཆད་རྩོད་རྩོམ་གསུམ་གྱི་སྒོ་ནས་བསྟན་པ་རིན་པོ་ཆེ་ལ་བྱ་བ་ཇི་ལྟར་མཛད་ཚུལ་རྣམས་ཞིབ་རྒྱས་སུ་བཀའ་སྩལ་བའི་མཐར།
ལྷག་པར་བསྟན་པའི་རྩ་བ་འདུལ་བའི་སྡེ་སྣོད་ལས་གསུངས་པའི་གཞི་གསུམ་གྱི་ཆོ་ག་ཕྱག་ལེན་རྣམ་པར་དག་པ་ཞིག་ཨེ་ཚུགས་སྙམ་དུ་འབད་པར་བྱེད་པ་ནི་ཇི་ལྟ་བ་བཞིན་གྲུབ།
དེ་རྗེས་ཕྱི་ནང་གི་རིག་གཞུང་རྒྱ་ཆེན་པོ་དག་ལ་ཐོས་བསམ་བྱེད་པའི་སློབ་གྲྭ་ལེགས་པ་ཞིག་ཚུགས་ན་སྙམ་པའི་འདུན་པ་ཤིན་ཏུ་ཆེ་བར་བགྱིས་ཀྱང༌།
དུས་ཚོད་སྙིགས་

མར་སོང་བ་དང༌། མི་རྣམས་དམུ་རྒོད་ཀྱིས་རྒྱུད་དཀྲུགས་པར་བརྟེན་རེ་བ་དེ་ལྟ་བུ་ནི་མི་འགྲུབ་པར་སྣང༌། དེར་མ་ཟད་དེང་སང་གི་སྐབས་འདིར་དབང་ལུང་སོགས་ལ་དོན་གཉེར་བྱེད་མཁན་ནི་ཉིན་མོའི་སྐར་མ་ལྟར་དཀོན་ཞིང༌།
ཕར་ཆེར་སྨིན་བྱེད་ཀྱི་དབང་བསྐུར་ཙམ་ཡང་མ་ཐོབ་པར་དཀྱིལ་འཁོར་ཆེན་པོའི་ལས་ལ་འཇུག་པ་སོགས་ངན་འགྲོའི་རྒྱུ་སྒྲུབ་པ་ཤིན་ཏུ་མང་ཞིང༌། དོན་གཉེར་བྱེད་མཁན་ཉམ་ཆུང་རེ་གཉིས་ཙམ་ཡོད་དུ་ཟིན་ཀྱང་དངོས་པོའི་འབྱོར་པ་ཕྲ་བས་དམིགས་བསལ་ཞུ་མི་ཐུབ་པ་སོགས་དགོས་དོན་དང་གལ་གནད་ཤིན་ཏུ་ཆེ་བས་འདི་ལོ་ནས་བཟུང་དཀྱིལ་འཁོར་ཆེན་པོ་རྣམས་ཀྱི་དབང་བསྐུར་བ་དང༌།
ཁྲིད་ཀྱི་རིམ་པ་རྣམས་གཙོ་བོར་བགྱིད་པའི་དབྱར་ཆོས་ཞིག་གནང་བའི་སྲོལ་རྒྱུན་བཟང་པོ་བསྟར་ཆགས་སུ་ཚུགས་པ་ཞིག་ངེས་པར་མཛད་དགོས་ཞེས་བཀའ་ལུང་ཟབ་རྒྱས་ཞལ་ཆེམས་ཀྱི་ཚུལ་ལྟ་བར་གནང་བ་དང་ཆབས་ཅིག་དངོས་འབུལ་རྒྱས་པར་མཛད།
དེ་ལ་བརྟེན་ནས་མཁན་ཆེན་གདན་ས་པས་ཀྱང་ཇི་ལྟར་བཀའ་ལུང་སྩལ་བ་བཞིན་ཞལ་གྱིས་བཞེས་ཏེ་དབྱར་གྱི་རིང་ཕལ་ཆེར་རྡོ་རྗེ་ཐེག་པའི་སྨིན་གྲོལ་གཉིས་ཀྱི་གཙོས་ཐེག་པ་ཆེ་ཆུང་གི་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བ་མཛད་དེ།
དེ་ཉིད་ཀྱི་སྲོལ་རྒྱུན་མི་ཉམས་པར་འདི་ལྟར་གནས་པའང་བདག་ཅག་གི་དཔལ་ལྡན་བླ་མ་དམ་པ་འདིའི་ཐུགས་བསྐྱེད་དང་ཕྲིན་ལས་ཀྱི་ཆ་ཤས་ཁོ་ན་ལས་བྱུང་བ་ཡིན་ནོ།
།དེས་ན་འཇིག་རྟེན་ཕྱི་མ་ཕན་ཆད་ཀྱི་བདེ་འབྲས་དོན་དུ་གཉེར་བས་སྙིང་ནས་ཆོས་བྱེད་པ་རྣམས་ཀྱིས་ནི་ཡབ་རྗེ་དམ་པའི་བཀའ་དྲིན་གྱི་མཐའ་འདི་ཙམ་ཡང་གཞལ་བའི་ཐབས་ག་ལ་ཡོད། དེ་དག་གི་རྗེས་ཐོག་ཧོར་ཟླ་བཞི་པའི་ནང་ཙམ་ནས་བཟུང་རྗེ་རིན་པོ་ཆེ་ཉིད་ཀྱིས་གསན་ཡིག་གི་འཕྲོ་འདི་རྣམས་དང༌།
ངེད་ནས

་གངས་ལྗོངས་སུ་སངས་རྒྱས་ལས་ཀྱང་རྙེད་པར་དཀའ་བའི་གསར་མའི་རྒྱུད་སྡེ་རིན་པོ་ཆེའི་དབང་རྒྱུན་རྣམ་དག་བཞུགས་སོ་ཅོག་ཕྱོགས་གཅིག་ཏུ་འདོན་རྒྱུ་ཞིག་བྱུང་ན་སྙམ་ཡང་དེ་སྔ་མ་གྲུབ་པས། ད་ལན་དེའི་དཀར་ཆག་བཅས་འཕྲལ་དུ་འབྲི་ཚར་བ་ཞིག་བྱེད་དགོས་པར་འདུག་གསུངས་ནས་ཞབས་དྲུང་རིན་པོ་ཆེ་འཇམ་དབྱངས་རིན་ཆེན་རྡོ་རྗེ་དང༌།
མཁས་དབང་འཇིགས་མེད་དཔལ་ལྡན། ཁོ་བོ་ཅག་བཅས་ལ་བྲི་རྒྱུ་གནང་ཤིང༌།
རྗེ་ཉིད་ནས་ཀྱང་ཐུགས་རྩོལ་གྱིས་འབྲི་བར་གནང་བ་སོགས་ཐུགས་བྲེལ་ཤིན་ཏུ་ཆེ་བར་མཛད། དེ་སྐབས་བཀའ་ལས། ཕྱོགས་འདིར་བསྟན་པའི་བྱ་བ་ཕྲན་བུ་བགྱིས་ཀྱང་དུས་ངན་དམུ་རྒོད་ཀྱི་དབང་གིས་འདི་བྱས་དང་འདི་ཐོན་ཅིའང་མི་འདུག
།དེ་ལས་བཤད་སྒྲུབ་ཀྱི་བསྟན་པ་དར་བའི་ས་ཕྱོགས་ཤིག་ཏུ་སྐྱེ་བ་བླངས་ན་ཤིན་ཏུ་ལེགས་སོ་ཞེས་ཐུགས་དབྱུང་བའི་གསུང་ཡང་ནས་ཡང་དུ་སྩལ། ཚུལ་འདི་ལ་དཔག་ན་སྐབས་དེར་སུས་ཀྱང་མ་ཤེས་པ་མ་གཏོགས་སྐུ་ཚེའི་འདུ་བྱེད་དེ་གའི་སྔོན་རོལ་ཞིག་ནས་བཏང་ཟིན་པ་གོར་མ་ཆག་སྟེ།
དེའང་སྔ་མ་ས་འབྲུག་དང༌། ས་སྦྲུལ་ལོ་ནང་མདོ་ཁམས་ནས་བསྟན་པའི་སྦྱིན་བདག་ཆེན་པོ་སྡེ་དགེ་ཆོས་རྒྱལ་མཆོག་ནས་རྗེ་འདི་ཁམས་ཕྱོགས་སུ་གདན་འདྲེན་ཞུ་ཡིག་མང་དུ་ཕུལ་བ་དང༌།
དེ་དང་ཆབ་ཅིག་ཁང་གསར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་ནས་ཀྱང་ཞུ་ཡིག་ལན་གྲངས་ཕུལ་གནང་མཛད་པར་བརྟེན།
ས་སྦྲུལ་ལོར་རྗེ་རིན་པོ་ཆེ་ཉིད་ཀྱི་ཕྱག་བྲིས་ངོ་མ་ཟུར་ཡིག་ཞིག་ཏུ་བོད་ཀྱི་བདེ་དོགས་སོགས་གནས་ཚུལ་སྣ་ཚོགས་ཀྱི་མཐར། ཁྱེད་ཡོན་མཆོད་གཉིས་ཆར་ནས་ངེད་རང་དེ་ཕྱོགས་སུ་འོང་དགོས་ཚུལ་ནན་ཏན་མཛད་བྱུང་བའི་ཞུ་ལན་དངོས་

གཞི་ཕུལ་བ་ལྟར་དང༌། ལྷག་པར་ཕྲན་ད་ལོ་སང་ཕོད་ཀྱི་མི་ལ་རེ་ཆེན་པོ་མ་མཛད། ཁྱེད་རང་ནས་དེ་སྔའང་བསྟན་པ་ལ་ཕན་ཐོགས་ལེགས་པར་མཛད་ཡོད་ཚོད་འདུག་པ་དང༌། ད་དུང་ཡང་བསྟན་པའི་དོན་དུ་ཅི་འགྱུར་གྱི་ཐུགས་རྩོལ་རྒྱ་ཆེན་པོ་མཛད་དགོས་ཚུལ་གྱི་བཀའ་ལུང་ཟབ་རྒྱས་ཕེབ་བྱུང་ཞེས་མཁན་ཆེན་རྡོ་རྗེ་འཆང་ངག་དབང་བསོད་ནམས་རྒྱལ་མཚན་གྱིས་རྗེས་སོར་བདག་ལ་བཀའ་སྩལ་བ་དང༌།
ཟླ་བ་བདུན་པ་ནང་དཔོན་སློབ་ལས་ཐོག་པ་བློ་གཏེར་དབང་པོ་སྐུ་མདུན་བཅར་དུས་ཀྱང་གསང་སྔགས་རྡོ་རྗེ་ཐེག་པ་ནི་རྒྱལ་བ་ཤཱཀྱའི་ཏོག་གི་བསྟན་པ་འདི་ལས་གཞན་དུ་འབྱུང་བར་དཀོན་པ་དང༌།
བསྟན་པ་འདིའིའང་སྙིང་པོ་གསང་སྔགས་རྡོ་རྗེ་ཐེག་པར་ཐུག་པ་དང༌།
ལམ་ལ་ཞུགས་པ་ཐམས་ཅད་བྱང་ཆུབ་ཀྱི་ཆེད་དུ་ཡིན་ན་དེ་ཉིད་དཀའ་བ་མེད་པར་དུས་ཐུང་ངུས་མངོན་དུ་བྱེད་ནུས་པ་དང༌། བྱང་ཆུབ་སེམས་དཔའ་སེམས་ཅན་གྱི་དོན་སྤྱོད་པ་རྣམས་གཞན་སྡུག་བསྔལ་ལས་སྐད་ཅིག་ཙམ་གྱིས་སྔ་བར་བསྒྲལ་འདོད་ཀྱི་བློ་ཅན་རྣམས་ཐབས་འདིས་རེ་བ་བདེ་བླག་ཏུ་སྐོང་བ་སོགས་རྡོ་རྗེ་ཐེག་པ་སངས་རྒྱས་ལས་ཀྱང་དཀོན་ལ་རིན་ཐང་ཆེ་བ་ཡིན་པའི་ཕྱིར་དང༌།
དེ་དག་ཀྱང་རྩ་བ་རྒྱུད་སྡེ་རིན་པོ་ཆེ་རྣམས་ལ་ཐུག་ཅིང༌། དེའང་རྡོ་རྗེ་འཆང་ནས་ད་ལྟ་བར་བཀའ་ཡོད་ལ་སླད་མ་ཞུགས་པར་བྱོན་པས་རྣམ་པར་དག་པ་རྣམས་ངེད་ཀྱིས་ཕྱོགས་གཅིག་ཏུ་བསྒྲིག་པའི་དཀར་ཆག་ཙམ་འགོད་ཀྱིན་ཡོད་པས།
དབང་ཆོག་མེད་པའི་འཇིགས་བྱེད་ཞེ་དགུ་མ་ལྟ་བུ་ཁྱོད་ནས་སྒྲིག་ཐོན་ན་དང༌། ཁུ་ན་སྤྲུལ་སྐུ་དང་འཇིགས་མེད་དཔལ་ལྡན་ལའང་གཞན་རྣམས་རིམ་པས་སྒྲིག་བཅོལ་དགོས་པའི་བཀའ་བཀོད་གནང་བཞེད་ཡོད་ཅེས་མ་འོངས་ལུང་སྟོན་ཞལ་ཆེམས་ཀྱི་ཚུལ་དུ་ཕེབ་སྐད་དང༌།
དེར་ཡང་མ་ཟད་རྗེ་ཉིད་ཀྱིས་རྒྱུན་

དུ་གསོལ་བའི་རིགས་ལྔའི་དབུ་རྒྱན་ངོ་མཚར་བ་ཞིག་ཡོད་པ་དེ་དང༌། ཕྱག་མཚན་རྡོ་རྗཻ་དྲིལ་བུ་བཅས་ཞབས་དྲུང་རིན་པོ་ཆེ་ངག་གི་དབང་ཕྱུག་འཇམ་དབྱངས་རིན་ཆེན་རྡོ་རྗེ་ཉིད་ལ་དེ་སྐབས་ཤིག་གནང་བྱུང་བ་དང༌།
བདག་ལ་སྔོན་ནས་གནང་བའི་དབུ་རྒྱན་སོགས་གང་དགོས་ཆ་ཚང་ཡོད་པས་འདི་འདྲ་རྗེ་རིན་པོ་ཆེ་ཉིད་ནས་གསོལ་དགོས་སྟབས་གཏན་ནས་ཞུ་མི་དགོས་སོ་ཞེས་ཡང་ཡང་ཞུས་ཀྱང་ངེད་ལ་དབུ་རྒྱན་སོགས་གཞན་འདྲའང་ཡོད་པས་འདི་རྣམས་ཁྱེད་རང་ནས་ཉར་འཚག་མཛོད་ཅིག་གསུངས་ནས་ནན་ཏན་དུ་སྩལ་བར་མཛད་བྱུང་ཞེས་བཀའ་སྩལ་བ་འདིའང་བདག་ཅག་སློབ་མ་རྣམས་ཡིད་སྡུག་བསྔལ་གྱིས་ནོན་པར་གྱུར་ན་མི་རུང་ངོ་སྙམ་དུ་དགོངས་ཏེ་དངོས་སུ་ཞལ་གསལ་མ་མཛད་ཀྱང་དགོངས་པ་ཡོངས་སུ་མྱ་ངན་ལས་འདས་པ་ལ་མངོན་དུ་ཕྱོགས་པར་བཞེད་ནས་དོན་གྱིས་ན་རྒྱལ་བའི་རྒྱལ་ཚབ་བསྟན་པའི་བདག་པོ་ཆེན་པོར་མངའ་གསོལ་བར་མཛད་པར་གདོན་མི་ཟ་སྟེ།
གང་གི་ཚེ་བྱང་ཆུབ་སེམས་དཔའ་ཆེན་པོ་དམ་པ་ཏོག་དཀར་པོ་དགའ་ལྡན་གྱི་ལྷའི་རིས་ནས་འཛམ་གླིང་སེར་སྐྱའི་གྲོང་ཁྱེར་ཆེན་པོར་བསྐྱོད་པར་བརྩམས་པ་ན་ཉིད་ཀྱི་ཅོད་པན་རྒྱལ་བ་མ་ཕམ་པའི་དབུར་བཅིངས་ཏེ་ཆོས་ཀྱི་རྒྱལ་ཚབ་ཆེན་པོར་མངའ་གསོལ་བ་དང༌།
ཡང་བདག་ཅག་གི་སྟོན་པ་གྲོང་ཁྱེར་རྩྭ་ཅན་དུ་ཐ་མའི་གཟིམས་མལ་དུ་གཤེགས་པར་ཉེ་བ་ན་གནས་བརྟན་འོད་སྲུང་ཆེན་པོ་ལ་ཁྱོད་ནི་འདོད་པ་ཆུང་ཞིང་ཆོག་ཤེས་པ་ཡིན་གྱི།
སྟན་འདི་ལ་འདུག་ཅིག་ཅེས་ཉིད་ཀྱི་བཞུགས་གདན་གྱི་ཕྱེད་བསྟབས་པ་སོགས་ཀྱི་སྒོ་ནས་དོན་གྱི་བསྟན་པ་གཏད་པར་མཛད་དོ་ཞེས་འབྱུང་བ་དང་ཆོས་མཐུན་པའི་ཕྱིར་རོ། །གང་ལྟར་ཡང་སྔ་མ་ས་གའི་སྒྲུབ་མཆོད་ཆེན་པོའི་སྐབས་རྡུལ་ཚོན་གྱི་དཀྱིལ་

འཁོར་འབུས་བཤིག་པ་དང༌། དུས་སྐབས་འདི་ཙམ་ན་ཨེ་ཝྃ་བླ་བྲང་གཞུང་གི་གསང་སྔགས་ཕོ་བྲང་གི་སྟེང་དུ་མཚན་མོ་འཇའ་ཚོན་ཟུག་པ་དང༌། སྔ་ཕྱིར་རྒྱབ་རི་ལན་གསུམ་ཙམ་ངུ་བ་དང༌། རྒྱབ་རིའི་ངོས་ནས་སྤྱང་ཀྀ་རྒྱུག་པ་དང༌།
ཝ་བརྒྱལ་བ་སོགས་ཕྱི་རོལ་དུའང་ལྟས་ངན་པ་སྣ་ཚོགས་བྱུང་བ་དང༌། ཁྱད་པར་ཞབས་དྲུང་རིན་པོ་ཆེ་འཇམ་དབྱངས་རིན་ཆེན་རྡོ་རྗེ་ཐར་རྩེའི་གཟིམས་ཆུང་བསམ་གཏན་ཡང་རྩེར་སྐུ་མཚམས་ལ་བཞུགས་པའི་མནལ་ལམ་དུ།
ཁམས་པ་ལྟ་བུའི་མི་གཉིས་སྐུ་མདུན་དུ་ཐོགས་མེད་དུ་འོངས་ནས་ཐུགས་ཀའི་ཐད་དུ་ལག་པས་ཅུང་ཟད་ཚོལ་རྗེས་སྙིང་ཁྱེར་བ་ལྟ་བུའི་སྣང་བ་ཤར་ཞེས་གསུངས་ལ། དེ་དང་དུས་མཚུངས་ཁང་གསར་མཁན་རིན་པོ་ཆེ་ཁམས་ཕྱོགས་སུ་བཞུགས་ཡོད་པ་ཁྲོམ་ཁོག་ཏུ་གདུལ་བྱར་ཕེབ་པའི་ཧོར་ཟླ་ལྔ་པའི་ཚེས་ཉེར་བཞིའི་ཉིན་རྨད་ཤོད་རྫོང་གསར་དགོན་དུ་ཕེབ།
སང་ཉེར་ལྔའི་ཉིན་མཆོག་སྤྲུལ་ཐམས་ཅད་མཁྱེན་པ་འཇམ་དབྱངས་མཁྱེན་བརྩེའི་དབང་པོའི་མདུན་ནས་འཆི་མེད་འཕགས་མའི་ཐུགས་ཐིག་གི་བྱིན་རླབས་ཞུ་རྒྱུའི་ཚེས་ཉེར་བཞིའི་ནུབ་མནལ་ལམ་དུ་ཉི་མ་ཤིན་ཏུ་ཆེ་ཞིང་གཟི་བརྗིད་དང་ལྡན་པ་འོད་ཆེ་བ་ལ་ཚད་མེད་པ་ཞིག་གནམ་གྱི་གུང་ཙམ་ན་ཤར་འདུག་པ་ལ།
དགུན་ཡིན་སྙམ་པས་མི་ཐམས་ཅད་ཉི་མ་འདེ་ཞིང་འདི་འདྲའི་ཉི་མ་དྲོ་བ་ལ། ཉི་མ་འདི་རྫོགས་ལྡན་གྱི་ཉི་མ་རེད་ཟེར་འདུག་པ་ལ། ཉི་མ་ལ་རྫོགས་ལྡན་དང་རྩོད་ལྡན་གྱི་ཁྱད་པར་རང་ཨི་ཡོད།
འོན་ཀྱང་ཉི་མ་དྲོ་བ་ལ་ཚད་མེད་དོ་སྙམ་པའི་མུར་གློ་བུར་དུ་གཟས་ཟིན་སོང་བ་དང༌། རང་གཞན་ཐམས་ཅད་སྡུག་བསྔལ་ཚད་མེད་པ་བྱེད་ཅིང་གསོལ་བ་དིར་དིར་འདེབས་པར་བྱེད་འདུག་པ་ལ།
ནུབ་ཕྱོགས་ནས་དང་པོ་ཟླ་བ་དཀར་ཞིང་འོད་ཆེ་བ་ཞིག་ཤར་ནས་

ཚུར་ཙམ་སླེབ་པ་དང༌། དེ་རྗེས་ཉི་མ་ལེགས་པ་ཞིག་ཤར་ནས་ཟླ་བ་དེ་མཐོང་རྒྱུ་མེད་པ་ལྟ་བུ་ཞིག་བྱུང་བས་སེམས་ཅུང་ཟད་བདེ་བའི་ངང་ནས་གཉིད་སད་བྱུང་བར་སྔས་མཆི་མས་ཁེངས་འདུག་ཅེས་ཁང་གསར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་ཉིད་ཀྱིས་བདག་ལ་ཕྱག་བྲིས་གནང་བ་ཉིད་སོར་བཞག་ཏུ་བྲིས་པ་ཡིན་ནོ།
།དེ་ནས་ཧོར་ཟླ་བརྒྱད་པའི་ཉི་ཤུ་ནང་ཐར་རྩེའི་དབྱར་སྐོང་འཛུགས་སྐབས་མགོན་ཁང་དུ་སྦྲུལ་ལྟ་བུའི་སེམས་ཅན་རིང་ཐུང་མཁྱིད་གང་ཙམ་ཡོད་པ་ཞིག་ཚོགས་པ་རྣམས་ཀྱི་གདོང་ནས་འགྲོ་བ་དང༌།
རྐང་གླིང་སོགས་རོལ་མོའི་ཆ་བྱད་རྣམས་ཀྱང་སྔར་ལྟ་བུའི་སྐད་མི་འབྱིན་པ་སོགས་མི་བཟད་པའི་ལྟས་ངན་པ་རྣམས་མངོན་སུམ་དུ་ལྷགས་པ་དང་ཆབ་ཅིག་ཉི་ཤུ་དྲུག་བདུན་ཙམ་ནས་སྔར་ཞབས་འབམ་གྱིས་བསྙུང་བའི་བསྙུང་གཞི་རྙིང་པ་དེ་ཉིད་འཕར་བ་ལྟ་བུས་ཞག་ཤས་བར་ཞབས་ཤིན་ཏུ་བསྙུངས་པའི་ཚུལ་བསྟན།
དེ་ལ་རྗེ་རང་གི་དགོངས་དཔྱད་ཀྱིས་གསོལ་སྨན་དང་ལབ་ཁུའི་བྱུག་པ་སོགས་མཛད་པས་ཅུང་ཟད་ཡར་དྭངས་ནས་གཟིམས་ཆུང་ཕན་ཚུན་དུ་ཕེབ་བདེ་བ་ཙམ་བྱུང༌།
དེ་ནས་དཔོན་མཛོད་པས་ཨེམ་ཆི་བོས་ན་ལེགས་ཚུལ་ཞུས་པ་ལྟར་གཞིས་རྩེ་ནས་འཇད་པ་ཨེམ་ཆེ་བོས་ཏེ་ཐོག་མར་ཞག་དྲུག་བདུན་ཙམ་ཞབས་འབམ་ཕབ།
དེ་མཚམས་སྨན་དཀར་བཏང་བས་དེའི་རྐྱེན་གྱིས་བསྙུང་གཞི་འཐོར་བ་ལྟ་བུས་སྐུ་སྟོད་དང༌། ལྗགས་ཕོ་ཤིན་ཏུ་བསྙུངས་པར་གྱུར།
ཁྱད་པར་མི་གྲིབ་ཅན་འདྲ་སྐུ་མདུན་དུ་སྡོད་པའམ་དེར་ཡོད་རིང་ཐུགས་རིག་ཤིན་ཏུ་མི་གསལ་ཞིང་གསུང་འཕྲོས་སོགས་ཅི་ཡང་མི་གནང་ལ། དེ་འདྲ་མེད་སྐབས་ཐུགས་རབ་གསལ་ཞིང་གསུང་འཕྲོས་ཀྱང་དུས་རྒྱུན་བཞིན་མཛད་པར་སྣང་ངོ་ཞེས་ཞབས་དྲུང་རིན་པོ་ཆེས་གསུངས་ལ།
ལྷག་པར་

ཞབས་དྲུང་རིན་པོ་ཆེ་དང༌། འཇིགས་མེད་དཔལ་ལྡན་བཅས་ལ་ནད་འདིས་འཚོ་མིན་ཐག་ཆོད་ཡོད་པའི་བརྟག་པ་ཞིག་གྱིས་ཤིག་གསུངས་པར། ཞབས་དྲུང་རིན་པོ་ཆེའི་ཕྱག་མོ་ཅུང་ཟད་རྩུབ་ཅིང་ཞབས་བརྟན་སོགས་ཀྱང་མང་དུ་བབས་པ་དང༌།
འཇིགས་མེད་ནས་བཀའ་འགྱུར་གསུང་སྒྲོགས་བགྱིས་ན་ཉེས་སྐྱོན་ཆེ་བ་རང་མེད་དམ། འོན་ཏེ་གསོལ་སྨན་ཚ་ཤས་ཆེ་བ་སོགས་ནི་བཞེས་མི་རུང་འདྲ་ཞེས་ཞུས་ཤིང༌། གང་ལྟར་ཡང་ཚོགས་ཆེན་དུ་བཀའ་འགྱུར་ཞལ་ཕྱེ་དང༌།
གཞན་ཡང་ས་བདག་འཁྲུགས་བཅོས། ཚེ་དཔག་འཆི་བསླུ། མཎྜལ་བཞི་ཆོག་སོགས་ཞབས་བརྟན་འདྲའང་ཕྲན་བུ་བསྒྲུབས། ཞལ་སློབ་དཔོན་སློབ་ལས་ཐོག་པ་བློ་གཏེར་དབང་པོ་སོགས་ནས་ཞབས་བརྟན་འདྲ་ཕུལ་ཀྱང་རྗེས་སོར་མཇལ་འོང་གསུངས་པ་ཙམ་ལས་དམིགས་བསལ་གྱི་ཞལ་གསལ་སོགས་ནི་ཅིའང་མ་གནང༌།
དེ་སྐོར་ཞབས་དྲུང་རིན་པོ་ཆེ་ཚེ་སྒྲུབ་སྐུ་མཚམས་ཞིག་བཞུགས་ཡོད་སྟབས་ལོ་དེར་ཟླ་བ་དགུ་པ་ཉིས་བརྩེགས་བྱུང་བའི་སྔ་མའི་ནང་རྗེ་རིན་པོ་ཆེ་བསྙུང་བབ་ལྕི་བས་སྐུ་མཚམས་གྲོལ་རྒྱུ་བྱས་ན་ལེགས་སམ་ཞུས་པས་ད་ལན་མཚམས་དེ་མཐར་ཕྱིན་པར་གྱིས།
དགུ་པ་རྗེས་མའི་ཚེས་གཅིག་ཙམ་ལ་གྲོལ་བས་ཆོག
།དེ་བར་བྲེལ་བ་མི་འདུག་གསུངས། འོན་ཀྱང་དེ་སྐབས་རྗེ་རིན་པོ་ཆེའི་མདུན་ཉིན་མོ་ནི་ཕལ་ཆེར་ཨེམ་ཆི་སྡོད་པས་ཐུན་བར་ཨེམ་ཆི་མེད་སྐབས་རྣམས་སུ་སྐུ་མདུན་དུ་བཅར་བཞུགས་མཛད་ཅིང༌། མཚན་གྱི་རིང་རྟག་ཏུ་བཞུགས་པར་མཛད།
གནས་སྐབས་དེ་དག་ཏུ་སྤྱིར་བསྙུང་བབ་གཞི་ལྕི་བ་ཙམ་ལས་ལྷག་ཏུ་ཐུ་བར་མངོན་པ་སོགས་ནི་ཅིའང་མེད། རྗེའི་བཀའ་ལྟར་ཚེས་གཅིག་གི་ཉིན་ཞབས་དྲུང་རིན་པོ་ཆེ་སྐུ་མཚམས་གྲོལ་ནས་སྐུ་ཚེ་ཡུན་དུ་བརྟན་པའི་གསོལ་བ་ནན་ཏན་དུ་བཏབ་པས།

ནད་བབ་ལ་བརྟགས་ཚེ་ཁྱེད་རྣམས་ཀྱི་ཡིད་ལ་ཅི་འདྲ་ཤར། ངེད་རང་ལ་ནི་ཅི་འགྱུར་ཆ་མ་མཆིས་སོ་གསུངས་པ་ཙམ་ལས་ཞལ་བཞེས་ཀྱི་གནང་བ་གཏན་ནས་མ་ཐོབ། བདག་གིས་མཎྜལ་སྐུ་གསུང་ཐུགས་རྟེན་དང་ཞབས་བརྟན་ཞིག་ཕུལ་བར་སྐུ་མདུན་དུ་བཅར་བས་ཁར་སེང་སྐོར་ནད་འདི་ཐུ་ཚབས་ཤིན་ཏུ་ཆེའང་ཨེམ་ཆི་ལགས་ནས་གསོལ་སྨན་སོགས་ཀྱིས་བཅོས་ཀ་མཛད་པས་དེང་སང་སྐྱོན་མེད་ཙམ་ཡོད།
ཁྱེད་རང་ནས་འདི་རིགས་དཀའ་ལས་ཆེའང་རྗེས་སོར་འཕྲད་འོང་གསུངས་ཏེ་ཞིང་འདིར་བཞུགས་ཐུབ་པའི་ཞལ་བཞེས་ནི་མ་ཐོབ།
འོན་ཀྱང་རྗེས་སོར་འཕྲད་འོང་ངོ་གསུངས་པ་ལྟར་ན་ཕྱི་མ་རྗེས་སུ་འཛིན་པའི་ཞལ་བཞེས་ཤིག་ཐོབ་བམ་སྙམ་དུ་ཕྱིས་ཡིད་ལ་ངལ་བསོ་ཅུང་ཟད་ཐོབ་བོ།
།དེའི་ཚེས་གསུམ་གྱི་ཉིན་དགོན་པ་ནས་ཡར་བལྟས་པ་ན་རྒྱབ་རིའི་ངོས་སུ་བྱ་རྒོད་མང་པོ་རིའི་མགུལ་ཙམ་ནས་རྩ་བའི་བར་གཅིག་རྗེས་སུ་གཅིག་གཤིབས་ནས་ཕྲེང་བ་བསྒྲིགས་པ་ལྟར་འཁོད་པ་བདག་ཅག་རྣམས་ཀྱིས་མཐོང་བས་རྗེ་རིན་པོ་ཆེ་བསྙུང་གཞི་ལྕི་བ་འདི་དང་སྦྱར་ན་འདི་འདྲ་མཁའ་འགྲོའི་བསུ་མ་ལྟ་བུའི་ལྟས་སུ་མངོན་པས་ཞབས་བརྟན་སོགས་ལ་རྩེ་གཅིག་འབད་པར་རིགས་སོ་ཞེས་དཔྱོད་ལྡན་རྣམས་ཕན་ཚུན་མགྲིན་གཅིག་ཏུ་གླེང་བར་བྱས།
དེ་རྗེས་སྲོད་ཀྱི་སྐབས་ཙམ་དུ་ཕྱག་མཛོད་ལ་ད་ནི་ངེད་རང་གི་ནད་ལྷག་མེད་དུ་དྲག་སོང་བས་རིམ་གྲོ་དང་སྨན་སོགས་ཅིའང་མི་དགོས། ཨེམ་ཆིའང་སང་ཉིན་སྔ་མོ་ནས་ཕེབ་པས་ཆོག་གོ་ཞེས་གསུང་འཕྲིན་བསྐུར་བར་མཛད།
དེ་མཚམས་ཞབས་དྲུང་རིན་པོ་ཆེ་དང༌། གསོལ་དཔོན་སོགས་སྐུ་དྲུང་དུ་གནས་པ་རྣམས་ཀྱིས་རབ་ཏུ་བྱུང་ན་སྐུ་ཚེ་ཞབས་པད་ཡུན་དུ་བརྟན་ཅིང་བཞུགས་པ་ཞིག་དང༌།
དེ་ལྟར་ཅིས་ཀྱང་བདག་ཅག་རྣམས་ཀྱི་

བསོད་ནམས་ཀྱིས་མི་འཆུན་པ་སྲིད་ན་རྗེས་ཀྱི་དགོངས་རྫོགས་སྒྲུབ་ལུགས་སོགས་ཀྱི་ཞལ་ཆེམས་ཤིག་གནང་ཐུབ་པ་མཛད་དགོས་ཞུས་པས། དེ་སྔོན་སངས་རྒྱས་ཀྱི་བསྟན་པ་རིན་པོ་ཆེ་སྤྱི་དང༌། བྱེ་བྲག་ངོར་ཆེན་རྡོ་རྗེ་འཆང་གི་བསྟན་པར་ཞབས་འདེགས་གང་འགྲུབ་བགྱིས་པ་དེ་ཡིན་མོད།
ད་ནི་བྱ་བ་འདི་ལྟ་བུ་མ་གྲུབ་པར་ལུས་སོ་སྙམ་པའི་སེམས་ཀྱི་ལྷག་མ་དང༌། ཁ་ཆེམས་འཇོག་དགོས་པ་སོགས་ཅིའང་མེད་དོ་ཞེས་ཞབས་འབྲིང་པ་རྣམས་ལ་གསུང་གི་ཐ་མ་སྩལ།
དེ་མཚམས་སྐུ་དྲང་པོར་བསྲངས། ཞབས་སྐྱིལ་ཀྲུང་དང༌། ཕྱག་གཡས་མཆོག་སྦྱིན། གཡོན་མཉམ་གཞག་གི་ཕྱག་རྒྱ་མཛད་དེ་ཅུང་ཟད་ཅིག་ནས་ཕྱག་བརྡ་མཛད་པ་ལྟར། བྱིན་རྟེན་རྣམས་ཕུལ་བས་ཕྱག་གིས་བཞེས་ཏེ་གཟུངས་སྔགས་ཞིག་ཡིན་ནམ་སྙམ་པའི་མཁའ་སྤྱོད་ཞལ་འདོན་མཛད་པའི་ཡུན་ཙམ་ཞིག་ལ་གསུངས།
དེ་གྲུབ་ནས་ཕྱག་ཕྲེང་གསོལ་ཅོག་སྟེང་དུ་བཞག་སྟེ་ཕྱག་རྒྱ་སྔར་བཞིན་མཛད།
སྐབས་ཤིག་ཤར་ཕྱོགས་ངོས་སུ་ཕྱག་མཛུབ་བསྟན། ཞལ་འཛུམ་བག་དང་ལྡན་པ་སོགས་མཉེས་ཚོགས་ཆེན་པོའི་སྒོ་ནས་དབང་བཞིའི་བརྡ་རྣམས་གསལ་བར་མཛད་དོ། །དེ་ལྟར་ལྕགས་ཕོ་རྟའི་ལོའི་ཧོར་ཟླ་དགུ་པ་ཉིས་བརྩེགས་ཀྱི་དགུ་པ་ཕྱི་མའི་ཚེས་བཞི་ཉི་དྲོས་སྦྲུལ་གྱི་སྟེང་དུ་ཐུགས་དམ་ཟབ་མོའི་ངང་ནས་སྟོང་པ་གསུམ་རིམ་གྱིས་ཐིམ་སྟེ་ཐམས་ཅད་སྟོང་པ་འོད་གསལ་དོན་དམ་པའི་བདེན་པ་མངོན་དུ་མཛད་པར་གྱུར་ཏོ།
།དེའི་ཚེ་གློ་བུར་དུ་ཆར་ཟིམ་བུ་ཅུང་ཟད་བབས་རྗེས་ནམ་མཁའི་དབྱིངས་ཐམས་ཅད་འཇའ་སྤྲིན་ཁ་དོག་སྣ་ཚོགས་ཀྱིས་ཁྱབ་པ་ལ་ཤར་དུ་སྤྲིན་དཀར་པོ་རྣམ་རྒྱལ་མཆོད་རྟེན་གྱི་གཟུགས་ཅན་གདུགས་རིམ་པ་བཅུ་གསུམ་ཆར་ཁེབས་ཏོག་དང་བཅས་པའི་གཡས་གཡོན་ཉི་ཟླའི་དབྱིབས་ལྟ་བུའི་བཀོད་པ་ངོ་མཚར་བ་

སྣང་བ་སོགས་སྐྱེ་འགྲོ་ཐམས་ཅད་ཀྱི་ཡིད་རང་དབང་མེད་པ་འཕྲོགས་པར་གྱུར་ལ། གང་ལྟར་ཡང་མགོན་པོ་བྱམས་པས། ཇི་ལྟར་ཆུ་ཡི་སྣོད་ཆག་ན། །ཟླ་བའི་གཟུགས་བརྙན་མི་སྣང་བ། །དེ་བཞིན་སེམས་ཅན་ངན་པ་ལ།
།སངས་རྒྱས་གཟུགས་ཀྱང་མི་སྣང་ངོ༌། །ཞེས་གསུངས་པ་ལྟར་སའི་སྟེང་ན་འགྲན་ཟླ་ཐམས་ཅད་དང་བྲལ་བ་རྫོགས་པའི་སངས་རྒྱས་དེ་ལྟ་བུའི་མཚན་དཔེའི་དཔལ་ཕུན་སུམ་ཚོགས་པ་དེའང་མིག་གི་ལམ་དུ་མི་མངོན་པར་གྱུར་པས་བདག་ཅག་གདུལ་བྱ་རྣམས་ཀྱི་བསོད་ནམས་ཀྱི་གོ་སྐབས་དེ་ཙམ་དུ་མཐར་ཐུག་པར་གྱུར་ཏོ།
།དུས་ཀྱི་ཉི་མ་དེ་ལྟ་བུ་ཤར་བ་ན་བདག་སོགས་མགོན་མེད་པའི་གདུལ་བྱ་རྣམས་ནི་བཅོམ་ལྡན་འདས་ཀྱིས་འདི་ལྟར་འདུས་བྱས་ཐམས་ཅད་ནི་འཇིག་པའི་ཆོས་ཅན་ཡིན་ཏེ།
དེ་ལ་འདི་ནི་དེ་བཞིན་གཤེགས་པའི་གསུང་གི་ཐ་མའོ་ཞེས་བཀའ་སྩལ་པ་དང༌། སངས་རྒྱས་ཞེས་བྱ་བའང་རྣམ་པར་དག་པའི་སེམས་ཀྱི་རང་བཞིན་ཙམ་དུ་ཟད་ཀྱི།
སེམས་ལས་ལོགས་སུ་གྲུབ་པ་ཅུང་ཟད་ཙམ་ཡང་མེད་པ་དང༌། སྙིང་ནས་གསོལ་བ་འདེབས་པ་རྣམས་ལ་བླ་མའི་ཐུགས་རྗེ་ཉེ་རིང་མེད་ཅིང་བྱིན་རླབས་མྱུར་དུ་འཇུག་པ་སོགས་རྒྱུ་མཚན་དུ་མའི་སྒོ་ནས་རང་རང་གི་སེམས་ཅུང་ཟད་ངལ་བསོ་བར་བྱེད་པ་ཙམ་ལས་བྱ་ཐབས་གཞན་ཐམས་ཅད་ནི་དེར་ཟད།
ཟབ་མོའི་དོན་སེམས་པ་ལ་ཀློང་དུ་མ་གྱུར་པའི་དབང་གིས་བསམས་ཤིང་ཡིད་སྐྱོ་བ་ལ་ཚད་མེད་པ་ཞིག་གི་ངང་ནས་གདུང་བའི་མིག་ཆུ་ཆར་བཞིན་བབས་པ་དང་བཅས་སྨྲེ་སྔགས་འདི་ལྟ་བུ་དབང་མེད་དུ་ཤོར་བར་གྱུར་ཏོ།
།བསྟན་འགྲོའི་སྲོག་གི་ཟུངས་དང་འཇིག་རྟེན་དུ། །བདུད་རྩིའི་རྒྱ་མཚོ་གཅིག་གྱུར་མགོན་དེ་ཡང༌། །ཆོས་དབྱིངས་ཞི་བའི་གྲོང་དུ་གཟིགས་གྱུར་པས།
།ཀྱེ་མ་

འགྲོ་འདིའི་བསོད་ནམས་དེ་ལྟར་ཟད། །བསྟན་པའི་ཉི་མ་གློ་བུར་ནུབ་པ་ཡིས། །མི་བཟད་དུས་ཀྱི་སྔོན་དེར་བདག་གི་སྲོག །སོང་བར་མ་གྱུར་ལས་ཀྱིས་བཟུང་བ་བཞིན། །དམྱལ་བ་ལྟ་བུ་མུན་པའི་ནང་འདིར་འཁྱམས།
།འཇིག་རྟེན་གསལ་བྱེད་འགྲོ་བ་ཀུན་གྱི་མིག །དུས་གཅིག་ཉིད་དུ་འདི་ལྟར་ལྷུང་གྱུར་པའི། །སྐལ་ངན་འདིས་ཀྱང་དུམ་བུར་མི་འཐོར་བའི། །སྙིང་གི་ཁམས་འདི་རྡོ་རྗེ་ཉིད་དུ་མངོན། །སྨྲ་དབང་ཆོས་ཀྱི་ཉི་མ་ནུབ་པ་དང༌།
།ཐུབ་བསྟན་པདྨོའི་བང་མཛོད་བསྡམས་གྱུར་པས། །སྐྱེ་རྒུ་མ་ལུས་ཅིག་ཅར་བརླག་མཐོང་བའི། །མ་རུངས་ཚེ་འདི་ཅི་ལྟར་རིང་བ་ཞིག །འཇིག་རྟེན་འདི་ན་གཅེས་པའི་སྲོག་དང་ནི། །ལུས་ཀྱི་འཁྲི་ཤིང་སྐྱེད་པའི་ཕ་མས་ཀྱང༌།
།མཚོན་པར་མི་ནུས་ཐུགས་རྗེའི་རྒྱ་མཚོ་ཆེ། །བདག་གི་སྙིང་གི་དུམ་བུ་གང་དུ་སྟོར། །ཆུ་བོའི་རྒྱུན་ལྟར་ཟད་པར་མ་གྱུར་པའི། །མྱ་ངན་མཆི་མ་དང་བཅས་བོས་གྱུར་ཀྱང༌།
།ས་སྟེང་མགོན་དང་བྲལ་བ་འདི་མཐོང་ན། །དགྲ་ཡི་མིག་ནས་མཆི་མ་མི་འཆོར་རམ། །སྔོན་ཆད་ལྷས་ཀྱང་མཐོང་བར་མ་གྱུར་པའི། །ངོ་མཚར་ལྟས་ཀྱིས་ས་སྟེང་གང་གྱུར་ཀྱང༌། །ཤུགས་དྲག་སྙིང་གི་ཆུ་གཏེར་ཁོལ་བ་ཡི།
།མྱ་ངན་མིག་འདིས་བལྟ་བའི་གོ་སྐབས་ཅི། །སྡུག་བསྔལ་མེ་ལྕེ་སྟོང་གིས་ཅི་ནས་ཀྱང༌། །གལ་ཏེ་ལུས་སེམས་བསྲེག་པ་མི་བཞེད་ན། །ལྟས་བཟང་རྣམ་འཕྲུལ་ཙམ་གྱིས་མི་བྲིད་པར།
།གཟུགས་ཀྱི་སྐུ་དེ་མངོན་སུམ་བསྟན་དུ་གསོལ། །བསོད་ནམས་མིན་པའི་གནས་སྐབས་འདི་འདྲ་ལ། །ད་ནི་ཕྱིར་བཅོས་ཅུང་ཟད་མ་མཐོང་ནས། །གསོལ་འདེབས་ཙམ་གྱིས་ར་མདའ་སྦྲོན་ལགས་ན། །ཚེ་རབས་ཀུན་ཏུ་ཐུགས་རྗེས་ཟུང་ཞིག་ཀྱེ།
།ཞེས་ཆོ་ངེ་དྲག་པོ་དུས་གཅིག་ཏུ་ཐལ་ལོ། །དེ་ལྟར་ཡོངས་སུ་མྱ་ངན་ལས་

འདས་པའི་ཚུལ་བསྟན་པ་དེ་ནས་བཟུང་བདག་ཅག་དགེ་སློང་བཞིས་ལམ་ཟབ་མོ་བླ་མའི་རྣལ་འབྱོར་གྱི་ཉམས་ལེན་དང༌། དཔལ་ཀྱེ་རྡོ་རྗེའི་བསྐྱེད་རྫོགས་ཀྱི་རིམ་པ་ལ་སོགས་པ་རྗེ་ཉིད་ཀྱི་རྒྱུན་དུ་ཇི་ལྟར་ཐུགས་ཉམས་སུ་བཞེས་པའི་ཡི་དམ་ལྷའི་སྒྲུབ་ཐབས་རྣམས་དང༌།
གཏོར་བསྔོས་ཀྱི་རིམ་པ་དང་བཅས་པ་ཐུགས་དམ་མ་གྲོལ་གྱི་བར་དུ་ཐུན་གཉིས་སུ་བཅད་ནས་ཉམས་སུ་བླངས་པ་ཡིན་ལ། གང་གི་ཚེ་ཐ་མའི་གཟིམས་མལ་དུ་ཡོངས་སུ་མྱ་ངན་ལས་འདས་པའི་མཛད་པ་བསྟན་པ་ལ་མངོན་དུ་ཕྱོགས་པར་གྱུར་པ།
ཚེས་བཞིའི་ཐོ་རངས་ཙམ་ནས་བཟུང་ཞལ་གྱི་དཀྱིལ་འཁོར་སྔར་ལས་གསལ་ཞིང་སྐུ་ལུས་གཟི་བརྗིད་དང་ལྡན་པ་སོགས་བླ་ན་མེད་པའི་ཡེ་ཤེས་ཀྱི་བདུད་རྩི་ཐོབ་པའི་གང་ཟག་རྣམས་ཀྱི་དབང་པོ་ཡོངས་སུ་གསལ་ཞིང༌།
བཞིན་གྱི་མདོག་ནི་དག་ལ། པགས་པའི་མདོག་ནི་དཀར་བ་ལ་སོགས་པ་སྔར་ལས་གནས་ཡོངས་སུ་འགྱུར་བར་གསུངས་པ་དང་མཚུངས་པར་གྱུར་ཏོ།
།སྐབས་དེ་དག་ཏུ་འཇའ་སྤྲིན་ཁ་དོག་སྣ་ཚོགས་པ་རྒྱུན་མི་འཆད་པ་ཞིག་བྱུང་ཡང༌། ཚེས་བདུན་གྱི་སྔ་དྲོ་ལྷག་པར་འཇའ་སྤྲིན་མང་བ་དང༌། ཁྱད་པར་སྨན་རྩེའི་མདོག་ལྟ་བུའི་འཇའ་སྤྲིན་ཐིག་ལེ་དང་ཐིག་ཕྲན་གྲངས་མེད་པ་དག་གིས་ནམ་མཁའི་དབྱིངས་ཐམས་ཅད་ཁྱབ་པ་ལ།
རྒྱབ་རིའི་ངོས་ནས་ལྷོ་ཕྱོགས་སུ་འཇའ་སྔོན་པོ་མཐའ་ཁ་དོག་སྣ་ཚོགས་ཡོད་པ་ཆེད་དུ་བྲིས་པ་ལྟ་བུ་ཞིག་དར་ཡུག་བརྐྱངས་པ་བཞིན་ལྷོ་ཕྱོགས་ལོགས་སུ་ཟུག་པའི་སྣེ་མོར་འཇའ་ཁ་དོག་སྣ་ལྔ་དབྱིབས་གྲུ་བཞི་འདོམ་གང་གི་རྒྱ་ཁྱོན་ཙམ་གྱི་དབུས་ཀྱི་ཆ་ཐམས་ཅད་ནམ་མཁའི་མདོག་དང་མཚུངས་པའི་སྔོན་པོ་འབའ་ཞིག་ཏུ་སྣང་བ་སོགས་བལྟ་བར་མི་བཟོད་པའི་བཀོད་པ་དང་ལྡན་པར་ཤར་བ་དང༌།
ཚེས་དྲུག་གི་ནུབ་ཞབས་དྲུང་རིན་པོ་ཆེའི་མནལ་ལམ་དུའང་

རྗེ་དེ་ཉིད་སྔར་གྱི་རྣམ་པ་ཇི་ལྟ་བ་བཞིན་ཕེབ་སྟེ་གསུང་འཕྲོས་འགའ་ཞིག་མཛད་ཅིང་ཕྱོགས་གཞན་ཞིག་ཏུ་ཕེབ་པར་བརྩམས་པའི་གཟིགས་སྣང་ལ་བརྟེན་ཐུགས་དམ་གྲོལ་བ་ཡིན་ནམ་སྙམ་དུ་དགོངས་ཏེ་ནངས་པར་སྔ་བར་སྐུ་གདུང་རིན་པོ་ཆེ་མཇལ་བ་ལ་ཕེབས་པ་ན་དབུ་མདུན་དུ་ཅུང་ཟད་གུག་པར་མངོན་པ་ཙམ་ལས་ཞལ་མདངས་སོགས་སྔར་གྱི་དེ་ཀར་འདུག་པས་ཇི་ལྟ་བ་བཞིན་མ་ངེས་པའི་དབང་གིས་དེ་ཉིན་བཅས་བཅོས་ཅིའང་མ་ནུས།
ཕྱི་ཉིན་ཚེས་བརྒྱད་ཀྱི་སྔ་དྲོ་ཞིབ་ཏུ་མཇལ་བས་ཤངས་བུག་གཉིས་ནས་བཟུང་མགུལ་གོང་གི་ན་བཟའི་བར་དུ་རྟ་རྔའི་སྦོམ་ཕྲ་ཙམ་གྱི་སྐྱ་ནར་བ་ཞིག་ཀ་བ་བཙུགས་པ་ལྟ་བུ་སྣང་བ་ཞིག་ཏུ་གཟིགས་པས་བྱང་སེམས་བབས་པའི་རྗེས་སུ་མངོན་པས།
སླར་ཡང་ན་བཟའི་ནང་དང་སྐུ་ལུས་སོགས་ལ་ལེགས་པར་བརྟགས་པའི་ཚེ་བྱང་སེམས་དཀར་པོ་འབའ་ཞིག་མགུལ་གོང་དུ་བབས་པ་རྣམས་བསྐམས་ཟིན་འདུག་པ་བཅས་སླར་ཡང་འཆི་བ་འོད་གསལ་ཆོས་ཀྱི་སྐུ་ལས་ཟུང་འཇུག་ལོངས་སྤྱོད་རྫོགས་པའི་སྐུར་བཞེངས་ཏེ་ས་བཅུའི་བྱང་ཆུབ་སེམས་དཔའ་རྣམས་ལ་ཐེག་པ་ཆེན་པོའི་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བར་མཛད་པའམ།
རྣམ་པ་གཅིག་ཏུ་ན་སྤྲུལ་པའི་རོལ་པ་སྣ་ཚོགས་སུ་སྟོན་པར་མཛད་པ་འོག་མིན་ལྷའི་རྒྱལ་པོའི་གནས་ན་བཞུགས་པའི་སྤྲུལ་གཞི་བཅོམ་ལྡན་འདས་ལོངས་སྤྱོད་རྫོགས་པ་ཉིད་ཀྱི་ཐུགས་ཀར་ཐིམ་པར་གདོན་མི་ཟའོ།
།དེ་ནས་ལྷ་དང་བཅས་པའི་འཇིག་རྟེན་ཐམས་ཅད་ཀྱི་མཆོད་སྡོང་ཆེན་པོ་སྐུ་གདུང་རིན་པོ་ཆེ་དེ་ཉིད་ལ་ལྷ་རྫས་ཀྱི་ན་བཟའ་དང༌།
རིགས་ལྔའི་དབུ་རྒྱན་ལ་སོགས་པ་གསོལ་ཏེ་ཤིན་ཏུ་མཐོ་ཞིང་བརྗིད་པའི་སེང་གེའི་ཁྲི་ལ་བཞུགས་སུ་གསོལ་ནས་དད་པ་ཅན་རྣམས་ཀྱི་རྒྱུད་ལ་བསོད་ནམས་ཀྱི་ཚོགས་ཆེན་པོ་སྤེལ་བའི་སླད་དུ་མཇལ་ཞིང་ཕྱག་

འཚལ་བ་དང་གསོལ་བ་འདེབས་པ་ལ་སོགས་པ་བྱེད་དུ་བཅུག །དེ་རྗེས་ཞབས་དྲུང་རིན་པོ་ཆེས་དབུས་བདག་ཅག་དཔོན་སློབ་ཁ་ཤས་ཀྱིས་དཔལ་ཀྱེ་རྡོ་རྗེའི་སྒོ་ནས་ལས་ཐམས་ཅད་ཀྱི་བུམ་པ་དང༌། གཞན་ཡང་རྣམ་འཇོམས་དང་སྨེ་བརྩེགས་བཅས་ཀྱི་སྒོ་ནས་ཀྱང་ལྷ་ཚོགས་འོད་དུ་ཞུ་བའི་བུམ་པའི་ཆུ་བདུད་རྩིའི་རང་བཞིན་ཅན་སྔོན་རོལ་ནས་ཆེད་དུ་བསྒྲུབས་ཟིན་པ་རྣམས་ཀྱིས་སྐུ་གདུང་རིན་པོ་ཆེར་སྐུ་ཁྲུས་ལེགས་པར་གསོལ་ཞིང་སྐུ་གསུང་ཐུགས་ཀྱི་རིག་སྔགས་དང༌།
དཔལ་ཀྱེ་རྡོ་རྗེའི་རྩ་སྔགས་དང༌། སྙིང་པོ་དང༌། ཉེ་སྙིང་རྣམས་བྲིས་པ་སྐུའི་གནས་གསུམ་དུ་གདགས་པ་སོགས་རྒྱུད་ནས་ཇི་སྐད་གསུངས་པ་བཞིན་བགྱིས།
གཞན་ཡང་བསིལ་སྨན་སྣ་ཚོགས་པ་དང་དྲི་བཟང་པོ་སྦྱར་བའི་ལྡེ་གུས་བྱུག །གོས་དར་དང་རས་ཡུག་ལ་སོགས་པས་ལེགས་པར་དྲིལ། དབུ་རྒྱན་དང་སྟོད་གཡོགས་སྨན་གཡོགས་ལ་སོགས་པའི་ལྷ་རྫས་ཀྱི་ན་བཟའ་མང་པོས་མཛེས་པར་བཀླུབས་ཏེ་གདུང་སྒྲོམ་གྱི་བཞུགས་ཁྲིའི་སྟེང་དུ་སྤྱན་དྲངས་ནས་བཞུགས་སུ་གསོལ།
སྤོས་མར་མེ་ཞལ་ཟས་ལ་སོགས་པ་མཆོད་པའི་རྣམ་གྲངས་རེ་རེའང་བརྒྱ་ཕྲག་ལྔའི་གྲངས་ལས་བརྒལ་བའི་མཆོད་པ་སྣ་ཚོགས་པས་མཆོད་ཅིང་གསོལ་བ་གདབ་པ་སོགས་བགྱིས།
དེ་དང་འབྲེལ་བར་སློབ་དཔོན་དཔའ་བོ་རྡོ་རྗེས་སྒྲུབ་ཐབས་རིན་ཆེན་འབར་བར་གསུངས་པ་དང་མཐུན་པར་དཔོན་སློབ་བཅུས་སྐུ་གདུང་རིན་པོ་ཆེ་རྣམ་སྣང་དགེས་པ་རྡོ་རྗེར་ཡན་ལག་བཞི་རྫོགས་སུ་བསྐྱེད་ཅིང་བཟླས་པ་བྱ་བ་སོགས་རྗེ་བཙུན་གོང་མའི་ཡིག་ཆ་བཞིན་བགྱིས།
དེའི་ནུབ་ཞབས་དྲུང་རིན་པོ་ཆེ་འཇམ་དབྱངས་རིན་ཆེན་རྡོ་རྗེ་དབུར་བཞུགས་པའི་རྡོ་རྗེ་འཛིན་པ་དཔོན་སློབ་བཅུས་སྟ་གོན་གྱི་ཆོ་ག་

མཛད་པ་ནས་བཟུང་ཞག་བཞི་བཅུ་ཞེ་དགུའི་བར་དུ་དཔལ་ཀྱེ་རྡོ་རྗེའི་སྒྲུབ་མཆོད་འཛུགས་པར་མཛད་དེ། དེའང་ཞག་བདུན་ཕྲག་དང་པོར་དུས་ཐ་མའི་ཆོ་ག་དང་འབྲེལ་བར་དཀྱིལ་འཁོར་གྱི་གཙོ་བོར་དབང་བསྐུར་བ་ལ།
མཎྜལ་འབུལ་བ་ལ་སོགས་པ་ལས་ཀྱི་རྡོ་རྗེའི་བྱ་བ་རྣམས་ཞབས་ཏོག་གི་ཚུལ་དུ་སྒྲུབ་པར་མཛད་པའི་ཐུགས་མོས་དང་བཅས་ཞབས་དྲུང་རིན་པོ་ཆེ་ངག་གི་དབང་ཕྱུག་འཇམ་དབྱངས་རིན་ཆེན་རྡོ་རྗེ་ཉིད་ཀྱིས་ཕྱག་ལེན་དུ་མཛད་པ་དང༌།
རྡུལ་ཚོན་གྱི་དཀྱིལ་འཁོར་ཡང་བདུན་ཕྲག་རེ་རེའི་མཚམས་སུ་གཤེགས་སུ་གསོལ་ནས། སླར་ཡང་གསར་དུ་བཞེངས་པ་སོགས་རྗེ་བཙུན་གོང་མ་རྡོ་རྗེ་འཆང་དང་ཞལ་མི་གཉིས་པ་དག་གི་ཡིག་ཆ་དང་མཐུན་པར་ཕྱག་ལེན་ཤིན་ཏུ་དག་པར་མཛད།
བདུན་ཕྲག་གཉིས་པ་ནས་བཟུང་དུས་མཐའི་ཆོ་ག་དང་དབང་བསྐུར་བའི་སྤྲོས་པ་སོགས་མེད་པར། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་དུ་དམིགས་ཏེ་སྒྲུབ་ཅིང་མཆོད་པ་དང༌།
བདག་ཉིད་འཇུག་ཅིང་དབང་བླང་བ་དང༌། གསོལ་བ་འདེབས་པ་སོགས་ཚུལ་བཞིན་དུུ་ མཛད། བདུན་ཕྲག་བདུན་པའི་དཀྱིལ་འཁོར་གཤེགས་གསོལ་སྐབས་དཔའ་བོའི་སྟོན་མོ་དང༌། རྡུལ་ཚོན་ཆུ་བོར་སྤྱན་འདྲེན་པ་དང༌།
ཆོས་སྐྱོང་སྲུང་མ་རྣམས་ལ་གཏང་རག་གི་ཚུལ་དུ་སྤྱི་བསྟབ་ཀྱི་སྒོ་ནས་གཏོར་མ་འབུལ་བ་སོགས་ཤིན་ཏུ་ཟབ་རྒྱས་སུ་མཛད་ཅིང༌། གཞན་ཡང་ཞག་བདུན་ཕྲག་རེ་རེ་རྫོགས་པའི་ཉིན་རྣལ་འབྱོར་པ་བཞི་རེས་རྗེས་བཙུན་རྡོ་རྗེ་རྣལ་འབྱོར་མའི་སིནྡྷུ་རའི་དཀྱིལ་འཁོར་ཆེན་པོ་ལེགས་པར་བཞེངས་ཏེ་སྒྲུབ་མཆོད་བདག་འཇུག་དང་བཅས་པ་ཚུལ་བཞིན་དུ་མཛད་པ་དང༌།
དེར་མ་ཟད་ཞི་བར་གཤེགས་པའི་ཚུལ་བསྟན་པར་མཛད་པའི་ཚེས་བཞིའི་ཉིན་མོ་དེ་ཉིད་ནས་བཟུང་དགུང་ཞག་མ་རྫོགས་ཀྱི་བར་དུ་དགེ་སློང་བཅུ་རེས་བཅོམ་ལྡན་

འདས་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱི་བརྟག་པ་དང་པོ་ནས་བསྟན་པའི་ཀུན་རིག་རྩ་བའི་དཀྱིལ་འཁོར་ལྷ་སུམ་ཅུ་སོ་བདུན་མགྲོན་ཐབས་ཀྱི་ལྷ་དང་བཅས་པའི་རས་བྲིས་ཀྱི་དཀྱིལ་འཁོར་ཆེན་པོ་ཞལ་ཕྱེས་ཏེ་སྒྲུབ་ཅིང་མཆོད་པ་དང་འབྲེལ་བར་བླ་མ་དང་ཁྱབ་བདག་རྣམ་སྣང་ཆེན་པོ་ཐ་མི་དད་པའི་སྤྱན་སྔར་བདག་ཉིད་འཇུག་ཅིང་དབང་བླང་བ་ལ་སོགས་པའི་སྒོ་ནས་ཉིན་རེ་བཞིན་ཆོ་ག་ཚར་གཉིས་རེ་མཛད་པ་དང༌།
ལྷག་པར་བདུན་ཕྲག་རེ་རེ་རྫོགས་པའི་ཉིན་གོང་གི་ཚོགས་པ་རྣམས་ཀྱི་སྟེང་དུ་སླར་ཡང་དགེ་སློང་བཅུ་རེ་བསྣན་པའི་ཉི་ཤུ་རེའི་དབུར་བླ་ཁག་གི་མཁན་ཆེན་རྣམས་དང༌། ཞབས་དྲུང་རྣམས་དང༌། ཚོགས་ཆེན་གྱི་དཔོན་སློབ་ལས་ཐོག་པ་སོགས་བླ་མ་རེ་རེ་ཚོགས་ཀྱི་རྡོ་རྗེ་སློབ་དཔོན་དུ་གདན་ཞུས་ཀྱི་ཐོག
།དགེ་བའི་རྩ་བ་ཐམས་ཅད་བྱང་ཆུབ་སྙིང་པོའི་བར་དུ་འཛད་པ་མེད་ཅིང་གོང་ནས་གོང་དུ་འཕེལ་བ་དང༌།
རྗེ་བཙུན་རྡོ་རྗེ་འཆང་ཆེན་པོ་དེ་ཉིད་ཀྱི་ཟག་མེད་ཐུགས་ཀྱི་དགོངས་པ་མཐའ་དག་ཡོངས་སུ་རྫོགས་པའི་བསྔོ་བ་རྣམ་པར་དག་པའི་རྒྱས་འདེབས་པ་དང་བཅས་པ་མཛད་དོ། །དེའང་མཁན་རིན་པོ་ཆེ་རྣམས་ཀྱི་མདུན་མཆོད་ཆ་ན་བཟའ་ལ་སོགས་པ་མདོར་ན་དངུལ་སྲང་བརྒྱ་སྐོར་གྱི་རྩིས་དང༌།
ཞབས་དྲུང་རིན་པོ་ཆེ་རྣམས་ཀྱི་མདུན་དངུལ་སྲང་དྲུག་ཅུ་རེའི་རྩིས་དང༌། གཞན་ཡང་དཔོན་སློབ་རིན་པོ་ཆེ་སོགས་བླ་མ་སོ་སོར་འབུལ་བ་ཟབ་རྒྱས་སུ་མཛད་པ་དང༌།
སྒྲུབ་མཆོད་ཁག་གི་ཚོགས་སུ་བཞུགས་པའི་དགེ་འདུན་རྣམས་ལའང་རྒྱུན་དུ་དངུལ་ཞོ་རེ་དང༌། སྐུ་ཚིགས་སོ་སོར་ཊཾ་རེ་རེ་ཕུལ་བར་མཛད་ཅིང༌། སྐབས་སྐབས་སུ་སྐུ་གདུང་རིན་པོ་ཆེའི་མདུན་མཆོད་འབུལ་ཟབ་རྒྱས་དང་འབྲེལ་བར་བླ་མ་མཆོད་པའི་ཆོ་གའང་ལན་གྲངས་དུ་མའི་བར་དུ་མཛད་པ་དང༌།
གཞན་ཡང་རྗེ་བཙུན་དམ་པ་དེ་ཉིད་

ཀྱི་ཐུགས་བཞེད་ཀྱི་སྙིང་པོ་བསྟན་པ་རིན་པོ་ཆེ་སྒོ་ཐམས་ཅད་ནས་དར་ཞིང༌། ཕྱོགས་བཅུའི་འཇིག་རྟེན་གྱི་ཁམས་སུ་འགྲོ་འདུལ་གྱི་ཕྲིན་ལས་རླབས་པོ་ཆེ་རྒྱུན་མི་འཆད་པ་འབྱུང་བ་སོགས་ཐུགས་ཀྱི་བཞེད་པ་མཐའ་དག་ཡོངས་སུ་རྫོགས་པའི་ཆེད་དུ་དམིགས་ཏེ་རྡོ་རྗེའི་ཆོས་སྲུང་རྣམས་ལ་ཐུགས་དམ་བསྐང་བ་དང༌།
ཕྲིན་ལས་བཅོལ་བ་ལ་སོགས་པའང་ལན་མང་དུ་མཛད་པ་ཡིན་ལ། ཁྱད་པར་ས་ལ་སྤྱོད་པའི་འོག་མིན་གཉིས་པ་དཔལ་ཨེ་ཝྃ་ཆོས་ལྡན་གྱི་གཙུག་ལག་ཁང་ཆེན་པོར་འདུས་པ་རྒྱ་མཚོའི་ཚོགས་ཀྱིས་བདག་བསྐྱེད་བསྙེན་པ་རྒྱས་པ་དང་འབྲེལ་བའི་དཔལ་ཀུན་ཏུ་རིག་པ་ཆེན་པོའི་རས་བྲིས་ཀྱི་དཀྱིལ་འཁོར་ལ་བརྟེན་པའི་ཆོ་ག་ཉིན་གྲངས་བདུན་དང༌།
བླ་མ་མཆོད་པའི་ཆོ་ག་ཉིན་གཉིས་སུ་ཚོགས་པར་མཛད་པའི་ཚེའང་ཐོག་མའི་ཉིན་བདུན་ལ་དངུལ་ཞོ་པ་ཕྱེད་བརྒྱད་སྤེལ་མ་དང༌། ཉིན་གཉིས་ལ་གྲྭ་པ་ཉི་ཤུ་རེར་ལྗོན་འདབ་བརྒྱད་པ་བག་རེ་ཕུལ་བ་སོགས་བསྙེན་བཀུར་ཞབས་ཏོག་ཕུན་སུམ་ཚོགས་པ་བསྒྲུབས་ཤིང༌།
དགེ་བའི་རྩ་བ་དེ་དག་ཀྱང་བྱང་ཆུབ་སྙིང་པོར་ཡོངས་སུ་བསྔོ་བའི་རྒྱས་འདེབས་པའི་ཆེད་དུ་དམིགས་ཏེ་མཁན་རིན་པོ་ཆེ་ཁྲི་ཐོག་པ་ཚོགས་ཀྱི་དབུར་ལན་གཉིས་སུ་གདན་ཞུས་མཛད་པར་འབུལ་བ་ཟབ་རྒྱས་དང༌།
དཔོན་སློབ་ལས་ཐོག་པར་ཡང་སྔ་ཕྱིར་ཚོགས་བསྔོ་ཞུ་རྟེན་ལན་གསུམ་ཙམ་ཕུལ་བར་མཛད་པ་ཡིན་ནོ། །དེ་ལྟ་བུའི་དགུང་ཞག་ཡོངས་སུ་རྫོགས་པ་མ་གྲོལ་གྱི་བར་དུས་ཐམས་ཅད་དུ་ནམ་མཁའི་ཕྱོགས་འབའ་ཞིག་ལ་སྤྲིན་དམར་པོ་གླེགས་བམ་གྱི་དབྱིབས་ལྟ་བུ་དང༌།
ཕལ་ཆེ་བར་ནི་མཆོད་པའི་བྱེ་བྲག་སྣ་ཚོགས་པ་དང༌། བཀྲ་ཤིས་པའི་རྟགས་ཀྱི་གཟུགས་བརྙན་ཅན་གྱི་འཇའ་སྤྲིན་ཁ་དོག་བསམ་གྱིས་མི་ཁྱབ་པ་རྒྱུན་མི་ཆད་པར་ཤར་བས་རྟ་ནག་དང༌།
གཞིས་རྩེ་ལ་སོགས་པ་

ཕྱོགས་ཐ་དད་ན་འཁོད་པའི་སྐྱེ་འགྲོ་རྣམས་ཀྱིས་ཀྱང་སྔོན་ཆད་གང་དུའང་མཐོང་ཐོས་སུ་མ་གྱུར་པའི་ངོ་མཚར་མིག་གི་བདུད་རྩི་འདི་ལྟ་བུ། འཇིག་རྟེན་གྱི་ཁམས་སུ་སྐྱེས་བུ་དམ་པ་ཞིག་གསར་དུ་འཁྲུང་པའམ།
ཡང་ན་ཞིང་ཁམས་གཞན་དུ་གཤེགས་པའི་ལྟས་འདྲ་ཡིན་ནམ། ཞེས་ཐམས་ཅད་ཐེ་ཚོམ་དུ་གྱུར་པས་གཅིག་ལ་གཅིག་ཡང་ནས་ཡང་དུ་གླེང་བར་བྱེད་དོ་ཞེས་གྲགས་ལ། ཁྱད་པར་དགུང་ཞག་ཡོངས་སུ་རྫོགས་པ་གྲུབ་པའི་རྗེས་ཐོག་སྔར་བཤད་པ་ལྟར་ཁམས་ཕྱོགས་ནས་ཁང་གསར་མཁན་རིན་པོ་ཆེ་ཁྲོམ་ཁོག་ཏུ་གདུལ་བྱར་ཕེབ་པ་ཚུར་བྱོན་ནས་འཛིན་རྣམ་རྒྱལ་མགོན་ཁང་དུ་བཞུགས་ཡོད་སྐབས་ཟླ་བ་བཅུ་གཅིག་པའི་ཚེས་བརྒྱད་ཀྱི་ནུབ་མནལ་ལམ་དུ་ནུབ་ཕྱོགས་ནས་སྤྲིན་དཀར་པོ་དར་ཡུག་བརྐྱངས་པ་ལྟ་བུ་ཞིག་གི་སྣ་ལ་རྗེ་རྡོ་རྗེ་འཆང་དེ་ཉིད་ཆོས་གོས་ལ་སོགས་པའི་ན་བཟའ་རྣམས་དུས་རྒྱུན་གྱི་རྣམ་པ་ཇི་ལྟ་བ་ལ།
དབུ་ཞྭ་ས་ཞུ་རྙིང་སོང་ཞིག་བཞེས།
ཕྱག་གཡས་ཀྱིས་རྡོ་རྗེ་དང༌། གཡོན་པས་དྲིལ་བུ་གསིལ་ཞིང་སྨིན་མཚམས་ཀྱི་ཐད་ཀྱི་ནམ་མཁར་ཕེབ་བྱུང་བ་དང༌། ཤིན་ཏུ་དགྱེས་པ་ཆེན་པོས་བྱིན་རླབས་ཤིག་ཞུ་སྙམ་པའི་ངང་ནས་རྗེ་དེ་ཉིད་ཞལ་འཛུམ་པ་དང་བཅས་ད་ནི་ངེད་འགྲོ་བ་ཡིན།
ཁྱེད་རང་ནས་དམ་ཚིག་ལ་བསྲུང་སྡོམ་དང༌། བསྟན་པ་ལ་ཕན་བློ་མ་ཞན་ཅིག་གསུངས་བྱུང་བ། དེ་མ་ཐག་ན་བཟའི་མཐར་བཟུང་བར་བརྩམས་པས་ཕྱག་བརྐྱངས་ཀྱང་ཇེ་མཐོ་ཇེ་མཐོར་སོང་ནས་མ་ཟིན་པའི་དབང་གིས་བཤུམ་བཞིན་འབོད་པའི་ཉམས་ཤར་བ།
དེའི་རྐྱེན་གྱིས་སྐུ་མདུན་དུ་ཕྱག་མཛོད་ཤེས་བློ་གཟིམས་ཡོད་པའང་གློ་བུར་དུུ་སད་ནས་བསྙུང་བ་མིན་ནམ། དེ་འདྲ་བཤུམ་ཞིང་འབོད་པ་ཅི་ཡིན་ཟེར་བྱུང་ཞེས་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་ཉིད་ཀྱིས་བདག་ལ་ཕྱག་

བྲིས་གནང་བས་མཚོན་དབང་པོ་ཡང་རབ་ཏུ་གྱུར་པའི་ཞལ་སློབ་རྣམས་ལ་ནི་རྨི་ལམ་སོགས་སུ་ཞལ་བསྟན་ཞིང་རྗེས་སུ་འཛིན་པར་མཛད་པ་སོགས་རྟགས་མཚན་ཁྱད་པར་དུ་འཕགས་པའང་བྱུང་བར་སྣང་ངོ༌། །དེ་ལྟར་སྐུ་གདུང་རིན་པོ་ཆེ་ཇི་སྲིད་དགུང་ཞག་ཡོངས་སུ་རྫོགས་པ་གྲོལ་ལ་ཉེ་བའི་བར་ལྷ་དང་བཅས་པའི་འཇིག་རྟེན་ཐམས་ཅད་ཀྱི་བསོད་ནམས་ཀྱི་ཞིང་དུ་བཞུགས་སུ་གསོལ་བ་ལ་ཉིན་རེ་བཞིན་རྣམ་གསུམ་རྒྱ་མཆོད་རེས་གཙོས་མཆོད་པའི་རྣམ་གྲངས་དཔག་ཏུ་མེད་པས་རྒྱུན་མ་ཆད་པར་མཆོད་ཅིང་གསོལ་བ་བཏབ་སྟེ་རང་གཞན་གྱི་རྒྱུད་ལ་དགེ་བའི་རྩ་བ་མཐའ་ཡས་པ་གོང་ནས་གོང་དུ་འཕེལ་བར་བགྱིས་ནས།
སླར་ཧོར་ཟླ་བཅུ་པའི་ཚེས་ཉེར་གཅིག་གི་ནུབ་གདུང་ཁང་མྱང་འདས་མཆོད་རྟེན་གྱི་དབྱིབས་སུ་བརྩེགས་པའི་ནང་སྤོས་དང་རོལ་མོའི་བྱེ་བྲག་སྣ་ཚོགས་པ་དང་བཅས་སྤྱན་དྲངས།
དེའི་ཕྱི་ཉིན་ཚེས་ཉེར་གཉིས་ཀྱི་ཐོ་རངས་ལུང་རྟོགས་ཡོན་ཏན་རྒྱ་མཚོའི་གཏེར་མཛོད་མཁན་རིན་པོ་ཆེ་ཁྲི་ཐོག་པ་དཔལ་ལྡན་བློ་གྲོས་རྒྱལ་མཚན་ཚོགས་ཀྱི་རྡོ་རྗེ་སློབ་དཔོན་དུ་བཞུགས་ཏེ་བསྙེན་སྒྲུབ་མཐར་ཕྱིན་པའི་དགེ་སློང་རྡོ་རྗེ་འཛིན་པ་བཅུ་ཕྲག་གཅིག་འཁོར་དང་བཅས་པས་དཔལ་ཀྱེ་རྡོ་རྗེའི་སྒོ་ནས་སྐུ་གདུང་རིན་པོ་ཆེར་ཞུགས་ཕུལ་བ་དང༌།
དེ་དང་མཉམ་དུ་བདག་ཅག་དཔོན་སློབ་བཅུས་བཅོམ་ལྡན་འདས་ཀུན་ཏུ་རིག་པ་ཆེན་པོའི་སྒོ་ནས་ཞུགས་ལ་བཞེན་པའི་ཞབས་ཏོག་ཚུལ་བཞིན་བསྒྲུབས་ཏེ།
དེའང་ཐོག་མར་ཞུགས་ཕུལ་བའི་སྐད་ཅིག་དང་པོ་ཉིད་ནས་གློ་བུར་དུ་ཡེ་ཤེས་ཀྱི་མེ་རང་བྱུང་དུ་འབར་བ་ལྟ་བུའི་གདུང་ཁང་གི་ནང་ཐམས་ཅད་ཁྱབ་ཅིང་དུད་པ་རྣམས་དང་པོ་དགོན་པའི་ནུབ་ཕྱོགས་ཀྱི་ནམ་མཁའ་ལ་ཐལ་བྱུང་དུ་སོང་སྟེ་ཆོས་གྲྭ་ཆེན་པོ་ཉིད་ལ་གཡས་བསྐོར་དང་བཅས་མཐར་ནམ་མཁའི་དབྱིངས་སུ་སོང་བའི་རྐྱེན་

གྱིས། དེའི་སྔོན་ནམ་མཁའ་ཐམས་ཅད་གཡའ་དང་བྲལ་བ་ལ་འཇའ་སྤྲིན་ཁ་དོག་སྣ་ཚོགས་པ་གཟུགས་དབྱིབས་མི་འདྲ་བ་གྲངས་མེད་པར་གྱུར་པས་ཁྲིག་མེར་ཁྱབ་པར་གྱུར་ལ། མེ་ལྕེ་རྣམས་ཀྱང་སྔོ་ཞིང་དྭངས་པ་རྩཱ་ལྗང་གཤིབས་པ་ལྟར་འབར་བའི་རྩེ་མོར་མེ་ཏོག་ལ་སོགས་པ་མཆོད་རྫས་སྣ་ཚོགས་པའི་དབྱིབས་སུ་གསལ་བ་དང༌།
སྤོས་ཀྱི་རིགས་བགྲང་དུ་མེད་པས་ཀྱང་ཆ་ཙམ་མཚོན་པར་མི་ནུས་པའི་དྲི་བཟང་པོས་གླིང་ཐམས་ཅད་དུ་ཁྱབ་པ་སོགས་ངོ་མཚར་བའི་ལྟས་ཀྱིས་སྐྱེ་འགྲོ་ཐམས་ཅད་ཕྱིར་མི་ལྡོག་པའི་དད་པ་བརྟན་པོ་ལ་བཀོད་དེ་སྙིང་གི་དཀྱིལ་ནས་གསོལ་བ་འདེབས་པའི་སྒྲ་དིར་དིར་དུ་སྒྲོགས་པར་གྱུར་ཏོ།
།དེ་ལྟར་གདུང་བཞུ་གྲུབ་ནས་བླ་བྲང་མཁན་རིན་པོ་ཆེའི་མདུན་གསེར་ཟངས་ལས་གྲུབ་པའི་སྟོན་པའི་སྐུ་དང༌།
དངུལ་གྱི་ཏིང་ཕོར་སོགས་མཆོད་ཆའི་རིགས་དང༌། གོས་ཆེན་གྱི་སྐུ་སྟོད་སོགས་ན་བཟའི་རིགས་དང༌། ལྗོན་འདབ་འཁོར་དྲུག་གཉིས་ལ་སོགས་པའི་དངོས་འབུལ་ཟབ་ཅིང་རྒྱ་ཆེ་བ་དང༌།
གྲྭ་རིགས་བྱིངས་ལའང་རྣམ་གཞག་ཡོན་འབུལ་ལ་སོགས་པའི་བསྙེན་བཀུར་ཟབ་རྒྱས་སུ་མཛད། དེ་ནས་ལྕགས་མོ་ལུག་གི་ལོ་ཤར་བའི་ཧོར་ཟླ་དང་པོའི་ཚེས་བརྒྱད་ལ་གདུང་ཁང་ཞལ་ཕྱེ་བ་ན་ནམ་མཁའ་ཐམས་ཅད་སྤྲིན་དང་བྲལ་བ་ལ་རླུང་སེར་བུ་ཅུང་ཟད་ལྡང་བ་དང་བཅས་མེ་ཏོག་གི་དབྱིབས་ལྟ་བུའི་གངས་ཀྱི་ཟེགས་མ་ཐར་ཐོར་དུ་བབ་ཅིང༌།
གདུང་རུས་རྣམས་ནི་ཟླ་བ་ཞུན་མའི་མདོག་ལྟ་བུ་ཤིན་ཏུ་དཀར་བ་ཅུང་ཟད་ཅིག་ལས་མི་སྣང་ཞིང༌།
གང་བཞུགས་དེ་རྣམས་ལ་དཔལ་ཀྱེ་རྡོ་རྗེ་དང༌། ཁྱད་པར་ཀུན་རིག་གི་བསྙེན་པ་འབུམ་ཕྲག་གཅིག་འགྲོ་ངེས་བགྱིས་པའི་སྒོ་ནས་ཚུལ་བཞིན་དུ་བསྒྲུབས་པའི་བུམ་ཆུས་

སྐུ་ཁྲུས་ཡང་ཡང་གསོལ་བ་དང༌། སླར་གདུང་རུས་རྣམས་ཞིབ་པར་འདུར་ཏེ་རིན་པོ་ཆེའི་ཕྱེ་མ་དང༌། དྲི་ཞིམ་པོའི་ཆུས་སྤྲུས་པའི་འཇིམ་པ་གཙང་མ་དང་ལྷན་ཅིག་ཏུ་བསྲེས་ནས་འཇིམ་པ་བྱིན་རླབས་སྔོན་དུ་འགྲོ་བའི་བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷ་དང་བཅས་པའི་སྐུ་འདྲ་དང༌།
སཱཙྪ་བརྒྱ་སྐོར་ཙམ་བཏབ་པ་ལ་ཀུན་རིག་གི་སྒོ་ནས་རབ་ཏུ་གནས་པ་བརྒྱ་རྩ་བགྱིས། སླར་ཡང་སཱཙྪ་ལ་སོགས་པའི་རྟེན་རྣམས་ལྷ་སོ་བདུན་དུ་བསྐྱེད་པ་ལ་ཡེ་ཤེས་པ་སྤྱན་དྲང་བ་སོགས་མདོར་ན་ཆོ་གའི་སྦྱོར་དངོས་རྗེས་གསུམ་རྣམ་པར་དག་པའི་སྒོ་ནས།
རྒྱུད་ལས། སྔགས་དང་ཕྱག་རྒྱས་བཏབ་ནས་ཀྱང༌། །འབུམ་ཕྲག་གཉིས་ཀྱི་བར་དུ་བཟླ།
།ཞེས་གསུངས་པ་ལྟར་ཞག་བཅུ་གསུམ་ཙམ་གྱི་རིང་དགེ་འདུན་བཅོ་ལྔས་རྩ་རིགས་འབུམ་ཕྲག་གཉིས་འགྲོ་ངེས་ཀྱི་ཆོ་ག་རྣམ་པར་དག་པས་ཚུལ་བཞིན་དུ་བསྒྲུབས་སོ། །དེ་བཞིན་དུ་གདུང་ཐལ་རྣམས་ལའང་གཙུག་ཏོར་དྲི་མེད་དང༌།
རྟེན་འབྲེལ་སྙིང་པོ་སོགས་ཀྱི་གཟུངས་གཞུག་ཅན་གྱི་སཱཙྪ་འབུམ་ཕྲག་གཅིག་དང་ཁྲི་ཚོ་གསུམ་གསུམ་བཏབ་པ་ལ་རབ་ཏུ་གནས་པ་ནན་ཏན་དུ་བགྱིས། ལོ་དེའི་ནང་བླ་མ་གོང་མའི་བཞེད་པ་ཇི་ལྟ་བ་བཞིན་ཆགས་ཚད་རྣམ་པར་དག་པ་དང་ལྡན་པའི་ཕྱི་རྟེན་ཁང་བུ་བརྩེགས་པའི་མཆོད་རྟེན་ཚུལ་བཞིན་པའི་ནང་ཐམས་ཅད་སྐུ་གདུང་རིན་པོ་ཆེའི་ཆ་ཤས་ལས་གྲུབ་པའི་སཱཙྪ་རྣམས་དང༌།
རྒྱུད་སྡེ་བཞི་དང་འབྲེལ་བའི་གཟུངས་ཀྱི་ཚོགས་གྲངས་མེད་པས་ཕྱུར་བུར་གཏམས་པ་སོགས་མཚན་ཉིད་དང་ལྡན་པར་བསྒྲུབས་པ་ལ་བདག་ཅག་དཔོན་སློབ་བཅུ་སྐོར་གྱིས་བཅོམ་ལྡན་འདས་མགོན་པོ་ཚེ་དཔག་ཏུ་མེད་པའི་སྒོ་ནས་རབ་ཏུ་གནས་པ་ལེགས་པར་བགྱིས་པ་ཡིན་ལ།
དེ་དག་ཏུ་མ་ཟད་དང་པོ་ཐུགས་དམ་མ་གྲོལ་བ་ནས་བཟུང་རིམ་

གྱིས་ཨེ་ཝྃ་བླ་བྲང་གཞུང་དུ་མདོ་སྔགས་བསྟན་པའི་མངའ་བདག་མཁན་རིན་པོ་ཆེ་དཔལ་ལྡན་བློ་གྲོས་རྒྱལ་མཚན་གྱི་དྲུང་དུ་ལྗགས་བསྔོ་ཞུ་རྟེན་ལྷ་གོས། རྡོར་དྲིལ། གོས་ཆེན་གྱི་སྟོད་ཚེ་སྤུས་ལེགས་ཇ་འཁོར་དྲུག་གཅིག་བཅས་ཕུལ་བས་མཚོན་བླ་བྲང་ཁག་གི་མཁན་པོ་དང༌།
ཞབས་དྲུང་སོ་སོར་བསྔོ་སྨོན་རྟེན་ཟབ་རྒྱས་དང༌། གཞན་ཡང་ཆོས་གྲྭ་ཆེན་པོ་བཀྲ་ཤིས་ལྷུན་པོར་པཎ་ཆེན་ཐམས་ཅད་མཁྱེན་པའི་དྲུང་ལྗགས་བསྔོ་ཞུ་རྟེན་ལྷ་རྫས།
རྡོར་དྲིལ་ཐེག་ཆེན་སྤུས་ལེགས། ཇ་འཁོར་ལྔ། དངུལ་ཊཾ་སྲང་བཅོ་ལྔ་སོགས་ཕུལ་བ་དང༌། ཡོངས་འཛིན། སྔགས་ཆེན། ཟུར་བཞི་སོགས་བླ་མ་སོ་སོར་བསྔོ་རྟེན། དགོན་དེའི་ལྷ་ཁང་ཁག་ལ་མཆོད་འབུལ།
ཚོགས་ཆེན་ལ་མང་ཇ། དེའི་ནང་ཚན་ཁྲོན་སྦུགས་མི་ཚན་ལ་ཡང་མང་ཇ་བཅས་དང༌། གདན་ས་ཆེན་པོ་དཔལ་ལྡན་ས་སྐྱར་སྐྱབས་མགོན་ཁྲི་ཆེན་རིན་པོ་ཆེ་ཀུན་དགའ་བསོད་ནམས་དྲུང་དུ་བསྔོ་སྨོན་ཞུ་རྟེན་དར།
གོས་ཆེན་ལ་སོགས་པའི་ཚན་གྲངས་དང༌། སྟོན་པའི་གསེར་སྐུ། རྡོར་དྲིལ། དངུལ་ཊཾ་སྲང་བཅོ་ལྔ། ལྗོན་ཇ་འཁོར་དྲུག་གཉིས་བཅས་ཕུལ་བ་དང༌། དེས་མཚོན་ཏེ་འཇམ་མགོན་དངོས་གྲུབ་དཔལ་འབར།
གདུང་སྲས་ཀུན་སྙིང༌། གསང་བདག་ལགས། རྗེ་བཙུན་མ་རྣམས་དང༌། ལྷ་ཁང་མཁན་ཆེན་སོགས་སོ་སོར་བསྔོ་རྟེན་འབུལ་བ་གང་ཟབ་དང༌། རྟེན་གསུམ་སོ་སོར་བརྒྱ་མཆོད། ཆོས་སྲུང་རྣམས་ལ་སྐོང་ཕྲིན། འདུས་པ་རྒྱ་མཚོར་མང་ཇའི་བསྙེན་བཀུར་སོགས་བསྒྲུབས་པ་དང༌།
དཔལ་ཞྭ་ལུ་རི་སྦུག་ཏུ་བླ་མ་རིན་པོ་ཆེ་རི་ཟུར་བློ་བཟང་མཁྱེན་རབ་མདུན་ལྷ་གོས། གོས་སྟོད་སྤུས་ལེགས། ཇ་འཁོར་གཅིག་བཅས་དང༌། རྗེ་བཙུན་བློ་གསལ་

ཞབས་ཀྱི་མཆོག་སྤྲུལ་རིན་པོ་ཆེར་དར། ཇ་བག་གཉིས་བཅས་བསྔོ་སྨོན་རྟེན་དུ་ཕུལ་བ་དང༌། དགོན་རི་མཐིལ་དུ་མང་ཇ། །སློབ་དཔོན་སོ་སོར་བསྔོ་རྟེན་སོགས་ཕུལ་བ་དང༌། གཞན་ཡང་འབྲོག་མི་ལོ་ཙཱ་བ་ཤཱཀྱ་ཡེ་ཤེས་བཞུགས་གནས་མང་མཁར་མུ་གུ་ལུང་དང༌།
གཏུམ་སྟོན་བློ་གྲོས་གྲགས་ཀྱིས་བཏབ་པའི་སྣར་ཐང་བྱང་ཆུབ་ཆེན་པོའི་དབེན་གནས་དང༌། བྱམས་ཆེན་རབ་འབྱམས་པ་སངས་རྒྱས་འཕེལ་གྱི་གདན་ས་འབྲས་ཡུལ་སྐྱེད་མོས་ཚལ་དང༌།
དཔལ་ཤཱཀྱ་མཆོག་ལྡན་གྱི་གདན་ས་ཐུབ་བསྟན་གསེར་མདོག་ཅན་དང༌། ཀུན་མཁྱེན་བསོད་ནམས་སེང་གེས་བཏབ་པའི་རྟ་ནག་ཐུབ་བསྟན་རྣམ་རྒྱལ་དང༌། མུས་རབ་འབྱམས་པ་ཐུགས་རྗེ་དཔལ་བཟང་གིས་བཏབ་པའི་ཐུབ་བསྟན་ཡངས་པ་ཅན་དང༌།
ཚར་ཆེན་ཆོས་ཀྱི་རྒྱལ་པོའི་གདན་ས་འདར་གྲོང་མོ་ཆེ་དང༌། ཆོས་རྒྱལ་རབ་བརྟན་ཀུན་བཟང་འཕགས་ཀྱིས་བཏབ་པའི་རྒྱལ་རྩེ་དཔལ་འཁོར་ཆོས་སྡེ་དང༌། དཔལ་ལྡན་ས་སྐྱའི་གདན་ས་འོག་མར་གྲགས་པ་རྩེ་གདོང་སྲིད་གསུམ་རྣམ་རྒྱལ་སོགས་གཙང་ཕྱོགས་ཉེ་སྐོར་གྱི་དགོན་པ་ལྔ་བཅུ་ལྷག་པའི་བླ་མ་ཕལ་ཆེ་བར་བསྔོ་རྟེན་དང་རྟེན་གསུམ་རྣམས་ལ་མཆོད་འབུལ་ཟབ་རྒྱས།
འདུས་ཚོགས་རྣམས་ལ་མང་ཇ་གྲལ་འགྱེད་ཅི་རིགས་པར་འབུལ་བ་སོགས་ཐུགས་ཀྱི་དགོངས་པ་ཡོངས་སུ་རྫོགས་པའི་རྣམ་དཀར་གྱི་མཛད་པ་བསམ་ལས་འདས་པ་བསྒྲུབས་ཤིང༌།
ཁྱད་པར་ལུག་གི་ལོ་ས་ག་ཟླ་བའི་ནང་དཔལ་ཨེ་ཝྃ་ཆོས་ཀྱི་ཕོ་བྲང་དུ་ངོར་ཆེན་རྡོ་རྗེ་འཆང་གི་དགོངས་རྫོགས་ངོར་ལུགས་དཀྱིལ་འཁོར་ལྔའི་སྒྲུབ་མཆོད་ཆེན་པོ་བཙུགས་པའི་སྐབས་སུ་འཕར་མ་ཉིན་གཅིག་བཙུགས་པར་མཛད་དེ།
དེའི་སྐབས་སུ་གཙུགས་ལག་ཁང་དུ་བཞུགས་པའི་རྟེན་ཁྱད་པར་དུ་འཕགས་པ་རྣམས་ཀྱི་སྤྱན་

སྔར་རྣམ་གསུམ་བརྒྱ་མཆོད་གཉིས་དང༌། བདེ་ཀྱེ་གསང་གསུམ་གྱི་དཀྱིལ་འཁོར་ཆེན་པོ་རྣམས་ལ་མཆོད་པའི་ཚོགས་རྒྱ་ཆེན་པོ། འཕགས་མཆོག་འདུས་པ་རྒྱ་མཚོར་མང་ཇའི་བསྙེན་བཀུར་ཤིན་ཏུ་ཟབ་རྒྱས་སུ་ཞུས་པའི་ཐོག་མཁན་ཆེན་རྡོ་རྗེ་འཆང་དཔལ་ལྡན་བློ་གྲོས་རྒྱལ་མཚན་ཚོགས་ཀྱི་རྡོ་རྗེ་སློབ་དཔོན་དུ་བཞུགས་པའི་སྤྱན་སྔར་སྐུ་གསུང་ཐུགས་ཀྱི་རྟེན།
དར་གོས་ཆེན་ལ་སོགས་པའི་ཚན་གྲངས་ཤིན་ཏུ་མང་བ། ལྗོན་ཇ་འཁོར་གཉིས།
ཤིང་ཐོག་དང༌། འབྲས་དོས་ལ་སོགས་པའི་འབུལ་བ་རྒྱ་ཆེ་བ་དང༌། དཔོན་སློབ་ལ་སོགས་པའི་ལས་ཚན་སོ་སོར་རྣམ་གཞག་གང་ཟབ་དང༌། སྔ་ཚོགས་སུ་གྲ་པ་བཅུ་རེ་ལ་ལྗོན་ཇ་བག་རེ་དང༌། ཕྱི་ཚོགས་སུ་དངུལ་ཊཾ་རེའི་ཕྱག་འགྱེད་དང༌།
བཀྲ་ཤིས་པའི་ལྷ་རྫས་དྲི་མ་མེད་པའི་ཚབ་ར་བཅས་ཕུལ་བ་དང༌། གཞན་ཡང་རྗེ་བཙུན་རྡོ་རྗེ་འཆང་ཆེན་པོ་དེ་ཉིད་སྔོན་གང་དུ་གདན་ཆགས་ཤིང་ཆོས་ཀྱི་འཁོར་ལོ་བསྐོར་བ་སོགས་མཛད་པ་སྣ་ཚོགས་པ་མཛད་པའི་གནས་བྱིན་རླབས་ཅན་གཟིམས་ཆུང་ཁག་རྣམས་དང༌།
ཨེ་ཝྃ་བླ་བྲང་གཞུང་གི་ལམ་འབྲས་ལྷ་ཁང་སོགས་ལྷ་ཁང་ཁག་རྣམས་སུ་རེས་མོས་ཀྱིས་ཟླ་བ་བྱུང་ངོ་ཅོག་གི་ཚེས་བཞིའི་ཉིན་རྣམ་གསུམ་བརྒྱ་མཆོད་དང་བཅས་ཏེ་དགེ་སློང་བཅུའམ་བཅོ་ལྔ་གང་རིགས་བསྙེན་བཀུར་གྱ་ནོམ་པས་མཉེས་པར་བྱས་ཏེ་བླ་མ་མཆོད་པའི་ཆོ་ག་ཟབ་རྒྱས་དང་འབྲེལ་བར་མི་ཕྱེད་དད་པའི་གདུང་དབྱངས་ཀྱིས་ཐུགས་དམ་གནད་ནས་བསྐུལ་བའི་གསོལ་བ་འདེབས་པའང་རྒྱུན་མི་འཆད་པར་མཛད་དོ།
།ཡང་སྐུ་མྱ་ངན་ལས་འདས་པའི་ཕྱིས་ལོ་ལྕགས་མོ་ལུག་ལོའི་ཧོར་ཟླ་གཉིས་པའི་ནང་དུ་རྟ་ནག་ལྷ་བྲིས་པས་རྗེ་ཉིད་ཞི་བར་གཤེགས་པའི་དུས་ཆེན་གྱི་ཉིན་བཤམ་རྒྱུའི་དུས་ཐང་རིན་པོ་ཆེ་རྗེ་རྡོ་རྗེ་འཆང་དེ་

ཉིད་གཙོ་བོར་བཞུགས་པ་ལ་བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷ་དཔག་ཏུ་མེད་པས་བསྐོར་བ་ཤིན་ཏུ་ཆེ་ལེགས་ཤིག་བཞེངས་ནས་དཔོན་སློབ་འགའ་ཞིག་གིས་རབ་ཏུ་གནས་པ་རྒྱས་པར་མཛད། ལོ་དེའི་ཧོར་ཟླ་དགུ་པའི་ཚེས་བཞིའི་ཉིན་དུས་ཐང་རིན་པོ་ཆེ་གཙུག་ལག་ཁང་དུ་གདན་དྲང་པ་དང་ཆབ་ཅིག་འདུས་པ་རྒྱ་མཚོར་བླ་མཆོད་ཉིན་གཉིས་གཙུགས་པར་མཛད་པ་ལའང་ཕྱག་འགྱེད་དངུལ་ཊཾ་རེ་དང༌།
དེའི་ཕྱི་ཉིན་དངུལ་ཞོ་རེ་ཕུལ་བར་མཛད།
དེ་མཚུངས་དཔལ་མཆོག་རིགས་བསྡུས་དང༌། བདེ་མཆོག་མཁའ་འགྲོ་རྒྱ་མཚོ་གཉིས་ཀྱི་དཀྱིལ་ཐང་ཤིན་ཏུ་ལེགས་པ་རེའང་རྗེ་རྡོ་རྗེ་འཆང་དེ་ཉིད་ཀྱི་དགོངས་པ་དང་མཐུན་པར་ཞབས་དྲུང་རིན་པོ་ཆེ་ཉིད་ནས་ཆེད་དུ་བཞེངས་པར་མཛད་ཅིང༌།
གཞན་ཡང་དགོན་པའི་དགེ་སློང་འགའ་ཞིག་ལ་ཡོན་འབུལ་ལ་སོགས་པའི་བསྙེན་བཀུར་ཟབ་རྒྱས་སུ་མཛད་ནས་སྔ་ཕྱིར་སྨྱུང་གནས་ཆ་བཞི་བཅུ་ཞེ་ལྔ་སྐོར་དང༌།
ཤེར་ཕྱིན་བརྒྱད་སྟོང་པ་ལྔ་བཅུ་ལྷག་པར་སྒྲོགས་སུ་སྩལ་བ་དང༌། དུས་ཕྱིས་མེ་ཕོ་བྱི་བའི་ལོའི་ཧོར་ཟླ་དང་པོའི་ནང་རྩེ་གདོང་ནས་དངུལ་མགར་ཤིན་ཏུ་མཁས་པ་གསུམ་འབོད་པར་མཛད་དེ། གསེར་ཟངས་ལས་གྲུབ་པའི་འདྲ་སྐུ་རིན་པོ་ཆེ་མདའ་ཚད་ལྷག་ཙམ་ལ་བཞུགས་ཁྲི་རྒྱབ་ཡོལ་དང་བཅས་པ་དང༌།
རིན་ཆེན་གཉིས་པ་འདེགས་སྲང་བརྒྱ་ཕྲག་ལས་གྲུབ་པའི་རྣམ་རྒྱལ་མཆོད་རྟེན་མདའ་ཚད་ལྷག་ཙམ་ཡོད་པ་རིན་ཐང་གཞལ་བར་དཀའ་བའི་རིན་པོ་ཆེའི་ཕྲ་རྒྱན་གྱ་ནོམ་པ་མང་པོས་མཛེས་པར་སྤྲས་པ་དང་བཅས་ཟླ་བ་བཞིའི་ཁོངས་སུ་གྲུབ་པ་ལ་ཁྱད་པར་དུ་འཕགས་པའི་རིང་བསྲེལ་དང༌།
སྐུ་འདྲ་ལི་མ། བྱིན་རྟེན་སྣ་ཚོགས་པ།
སྐུ་གདུང་རིན་པོ་ཆེའི་ཆ་ཤས་ལས་གྲུབ་པའི་སྐུ་འདྲ་རྣམས་དང༌། ཁྱད་པར་འདྲ་སྐུ་རིན་པོ་ཆེར་སྲོག་ཤིང་བརྟན་པའི་

གཟུངས་བླ་མ་བརྒྱུད་པའི་མཚན་འབུམ་ནས་བཟུང་བཀྲ་ཤིས་ཀྱི་བར་རྒྱུད་སྡེ་བཞི་དང་འབྲེལ་བའི་གཟུངས་རྒྱས་པ་ཆ་ཉི་ཤུའི་སྐོར་དང༌། དངུལ་གདུང་རིན་པོ་ཆེར་ཆ་བཅོ་ལྔ་སྐོར་དང་བཅས་པས་ཕྱུར་བུར་བཀང་སྟེ།
མགོན་དཀར་ཡིད་བཞིན་ནོར་བུའི་སྒོ་ནས་བསྒྲུབས་པའི་གཏེར་བུམ་དང༌། གནོད་སྦྱིན་འཁོར་ལོ་ཚད་ལྡན་གྱིས་ཞབས་བསྡམས་པའི་བར་རྗེ་བཙུན་གོང་མའི་བཞེད་པ་ཇི་ལྟ་བ་ལ་འཁྲུལ་པའི་དྲི་མས་ཅུང་ཟད་ཙམ་ཡང་མ་སྦགས་པར་ལེགས་པར་བསྒྲུབས་སོ།
།དེ་དག་གི་སྐབས་སུ་སྟོན་མོ་དང༌། རྒྱུན་གྱི་བཟའ་བཏུང་དང༌། ཡོན་འབུལ་དང༌། གནང་སྦྱིན་ལ་སོགས་པ་ཕུན་སུམ་ཚོགས་པ་དག་གིས་ཤིན་ཏུ་ཚིམ་པར་མཛད་པས་དགའ་ཞིང་མགུུ་
ལ་ཡིད་རབ་ཏུ་དྭངས་པའི་བཟོ་རིག་པ་རྣམས་ཀྱང་བཞིན་རས་ཀྱི་ཟླ་བ་སྤྲིན་དང་བྲལ་བ་ལ་འཛུམ་དཀར་གྱི་འོད་ཟེར་རྣམ་པར་མང་པོ་གཡོ་ཞིང་དགའ་སྤྲོའི་གླུ་དང་བསྔགས་བརྗོད་ཀྱི་ཕྲེང་བ་གྲངས་མེད་པ་དང་བཅས་ཏེ་ཆས་པར་གྱུར་ཏོ།
།དེ་ལྟར་ཚུལ་བཞིན་བཞེངས་པའི་རྟེན་ཁྱད་པར་དུ་འཕགས་པ་དེ་དག་ལ་ཐོག་མར་ཚེ་དཔག་ཏུ་མེད་པ་ལ་བརྟེན་པའི་རབ་གནས་ཉིན་གཅིག་དང༌། དེ་རྗེས་ཞབས་དྲུང་རིན་པོ་ཆེ་འཇམ་དབྱངས་རིན་ཆེན་རྡོ་རྗེ་དབུར་བཞུགས་པའི་བདག་ཅག་དཔོན་སློབ་བཅོ་ལྔས་ཉིན་ལྔའི་བར་དུ་དཔལ་ཀྱེ་རྡོ་རྗེའི་སྒོ་ནས་བཟང་པོ་དྲུག་ལྡན་གྱི་རབ་ཏུ་གནས་པ་ཤིན་ཏུ་རྒྱས་པ་ཞིག་མཛད་དེ།
 དེ་དག་གི་སྐབས་སུའང་ཁྱད་པར་དུ་འཕགས་པའི་རྟེན་གསར་རྙིང་རྣམས་ཀྱི་སྤྱན་སྔར་འཕགས་པ་ཀུན་ཏུ་བཟང་པོའི་རྣམ་འཕྲུལ་ལ་འགྲན་པར་བཟོད་པའི་མཆོད་པའི་ཕྲེང་བ་གྲངས་མེད་པས་མངོན་པར་མཆོད་ཅིང༌།
རིམ་གཉིས་ཀྱི་རྟོག་པ་བརྟན་པོ་ལ་དབང་འབྱོར་པའི་དགེ་སློང་རྡོ་རྗེ་འཛིན་པ་ཆེན་པོ་རྣམས་ལ་ཇི་ལྟར་བཞེད་པའི་

བསྙེན་བཀུར་ཞབས་ཏོག་ཕུན་སུམ་ཚོགས་པ་བསྒྲུབས་པས་ཐུགས་ཡོངས་སུ་མཉེས་པར་མཛད་པ་དང་བཅས་བཀྲ་ཤིས་ཀྱི་ཆར་ཆེན་པོ་ཕྱོགས་ཐམས་ཅད་དུ་ཕབ་བོ། །གཞན་ཡང་གཙང་དབུས་ཁམས་གསུམ་ན་བཞུགས་པའི་ཞལ་སློབ་ཀྱི་ཚོགས་བགྲང་དུ་མེད་པ་དག་གིས་རྗེ་རིན་པོ་ཆེ་དེ་ཉིད་ཀྱི་ཟབ་དགོངས་ཆོས་ཀྱི་དབྱིངས་སུ་རྫོགས་པའི་ཕྱིར་དགོངས་རྫོགས་ཀྱི་རིམ་པ་ཇི་སྙེད་བསྒྲུབས་པ་རྣམས་ནི་མཐའ་ཡས་པའི་ཕྱིར་འདིར་སྨོས་ཀྱིས་ག་ལ་ལངས།
དེར་མ་ཟད་རྗེ་བཙུན་དམ་པ་འདི་ནི་ཨེ་ཝྃ་པའི་བླ་གྲྭ་རྣམས་དང༌། ཐར་རྩེ་རང་གི་གྲྭ་རིགས་རྣམས་ཀྱིས་གཙོས་ས་སྟེང་གི་སྐྱེ་འགྲོ་ཐམས་ཅད་ཀྱི་འདི་ཕྱིའི་རེ་ལྟོས་བཅའ་བའི་ཡུལ་གཅིག་པུར་གྱུར་པའི་དབང་གིས་མི་ཕྱེད་པའི་དད་པ་ཆེན་པོས་ཀུན་ནས་བསླངས་ཏེ་སྔ་ཕྱིར་དགོངས་རྫོགས་ཀྱི་རྟེན་དང་གདུང་འབུལ་གྱི་རིགས་ཕུལ་བ་དཔག་ཏུ་མེད་པ་ཞིག་བྱུང་སྟེ།
དེ་རྣམས་ཀྱང་ཕྲ་མོ་ཙམ་ཡང་ཆུད་ཟོས་སུ་མ་སོང་བར་དགེ་ཚོགས་རྒྱ་མཚོ་ཆེན་པོ་འདི་ཉིད་ཀྱི་ཐེབས་སུ་སྨིན་པར་བགྱིས་ཏེ་སྙིང་པོ་བྱང་ཆུབ་ཀྱི་བར་དུ་འཛད་པ་མེད་པར་བསྒྲུབས་པར་མཛད་པ་སྟེ།
མདོར་ན་དེ་ལྟ་བུའི་དགོངས་རྫོགས་རྣམས་ཀྱི་དབུ་དང་པོར་འཛུགས་པ་ནས་བཟུང་ཡོངས་སུ་རྫོགས་པ་མཐར་མ་ཕྱིན་གྱི་བར་དུ་བར་ཆད་ཀྱི་རྣམ་པ་ཅུང་ཟད་ཙམ་ཡང་མེད་ཅིང་མཐུན་རྐྱེན་ཐམས་ཅད་འབད་མེད་ལྷུན་གྱིས་གྲུབ་པར་གྱུར་པ་ནི་བདག་ཅག་གི་བླ་མ་ཡོན་ཏན་མ་ལུས་པའི་ཕུང་པོར་གྱུར་པ་འདི་ཉིད་ཀྱི་ཕྲིན་ལས་ཀྱི་རོལ་པ་ཁོ་ན་ལས་བྱུང་བར་ཤེས་པར་བྱའོ།
།དེ་ལྟར་ན་ལས་ཉོན་གྱི་འཆིང་བ་ཀུན་ལྡན་བདག་ཅག་ལྟ་བུ་གདུལ་བྱ་དམན་པ་རྣམས་ཀྱི་སྣང་ངོར།
མགོན་པོ་བྱམས་པས། ཇི་བཞིན་ཡང་དག་མཐོང་བའི་ཕྱིར། །སྐྱེས་སོགས་རྣམ་པ་འདས་

གྱུར་ཀྱང༌། །སྙིང་རྗེའི་བདག་ཉིད་སྐྱེ་བ་དང༌། །འཆི་དང་རྒ་དང་ན་བར་སྟོན། །ཞེས་གསུངས་པ་ལྟར། མི་རྟག་པ་ལ་རྟག་པར་འཛིན་པའི་ལྟ་བ་ངན་པ་གཞོམ་པ་དང༌། ལེ་ལོའི་དབང་དུ་གྱུར་པའི་སེམས་ཅན་རྣམས་སྡུག་བསྔལ་གྱི་རང་བཞིན་ཅན་གྱི་འཁོར་བ་ལ་སྐྱོ་བ་བསྐྱེད་དེ་ཆོས་ལ་བསྐུལ་བ་དང༌།
འཇིག་རྟེན་གྱི་མིག་ཏུ་གྱུར་པའི་ལམ་མཁན་དགེ་བའི་བཤེས་གཉེན་མཚན་ཉིད་དང་ལྡན་པ་ཨུ་དུམྦཱ་རའི་མེ་ཏོག་ལྟར་ཤིན་ཏུ་དཀོན་པར་བསྟན་པ་སོགས་དགོས་པ་རྒྱ་ཆེན་པོ་དང་ལྡན་པའི་ཕྱིར་སྐྱེ་འཆིའི་ཕྲེང་བ་ལས་གྲོལ་བའི་གོ་འཕང་དམ་པ་བརྙེས་བཞིན་དུ་ཡོངས་སུ་མྱ་ངན་ལས་འདས་པ་ཆེན་པོའི་མཛད་པ་དེ་ལྟ་བུ་སྟོན་པ་ནི་རྨད་དུ་བྱུང་བའི་ཐབས་མཁས་དང༌།
ཐུགས་རྗེ་ཆེན་པོའི་རྣམ་རོལ་དུ་ཤེས་པར་བྱ་སྟེ། ཇི་སྐད་དུ། འཕགས་པའི་སྤྱོད་ཡུལ་ཐོབ་པ་གང༌། །བྱིས་པའི་སྤྱོད་ཡུལ་དུ་བསྟན་ཏེ། །དེ་ཉིད་ཕྱིར་ན་འགྲོ་བ་ཡི།
།གཉེན་ནི་ཐབས་དང་སྙིང་རྗེ་མཆོག །ཅེས་ཇི་སྐད་དུ་གསུངས་པ་ལྟ་བུའོ། །དེ་ལྟ་མོད་ཀྱི་གདུལ་བྱའི་སེམས་ཅན་གྱི་རིགས་ནམ་མཁའ་ལྟར་ཟད་པ་མེད་ཅིང་རྒྱུན་མི་འཆད་པ་དང༌། བསྐལ་པ་བགྲང་དུ་མེད་པ་ནས་གོམས་པའི་ཐུགས་རྗེ་ལ་སྐྱོ་བ་དང་དུབ་པ་མེད་པའི་དབང་གིས་ནམ་མཁའ་ཇི་སྲིད་གནས་པ་དེ་སྲིད་ཀྱི་བར་དུ་ཕྲིན་ལས་ཀྱི་འཁོར་ལོ་རྒྱུན་མི་འཆད་པར་ལྷུན་གྱིས་གྲུབ་པར་འཇུག་པ་ནི་རྒྱལ་བ་རྣམས་ཀྱི་ཆོས་ཉིད་ཡིན་ཏེ།
དབུ་མ་ལ་འཇུག་པ་ལས། ཇི་སྲིད་འཇིག་རྟེན་མ་ལུས་མཆོག་ཏུ་ཞི་བ་མ་ཐོབ་དང༌། །ཇི་སྲིད་ནམ་མཁའི་ཁམས་རྣམས་མེད་པར་མ་གྱུར་དེ་སྲིད་དུ། །ཤེས་རབ་ཡུམ་དང་སྙིང་རྗེའི་མ་མས་བསྐྱེད་ཅིང་འཛིན་བྱེད་པས།
།རྒྱལ་བ་ཁྱོད་ལ་རབ་ཏུ་ཞི་བར་འགྱུར་

བ་ག་ལ་མངའ། །ཞེས་དང༌། མངོན་རྟོགས་རྒྱན་ལས། གང་གིས་སྲིད་པ་ཇི་སྲིད་བར། །འགྲོ་ལ་ཕན་པ་སྣ་ཚོགས་དག །མཉམ་དུ་མཛད་པའི་སྐུ་དེ་ནི། །ཐུབ་པའི་སྤྲུལ་སྐུ་རྒྱུན་མི་འཆད། །ཅེས་དང༌། རྒྱུད་བླ་མ་ལས།
གང་ཞིག་གང་གིས་འདུལ་བ་ཡི། །བྱ་བ་གང་དུ་གང་གི་ཚེ། །དེ་ཡི་རྣམ་རྟོག་སྐྱེ་མེད་ཕྱིར། །ཐུབ་པ་རྟག་ཏུ་ལྷུན་གྱིས་གྲུབ། །ཅེས་གསུངས་པ་ལྟར་རོ། །དེ་ཉིད་ཀྱི་ཕྱིར་རྗེ་རྡོ་རྗེ་འཆང་དེ་ཉིད་དགོངས་པ་ཆོས་དབྱིངས་སུ་ཐིམ་པའི་ཚུལ་བསྟན་ནས་ཟླ་བ་ལྔ་ཙམ་གྱི་སྐབས་ནུབ་གཅིག་མཁན་ཆེན་རྡོ་རྗེ་འཆང་དཔལ་ལྡན་བློ་གྲོས་རྒྱལ་མཚན་གྱི་མནལ་ལམ་དུ་ཞྭ་ལུང་གྲོང་པའི་ནང་ཡིན་སྙམ་པའི་ཁང་པ་ཞིག་གི་ཐོག་ཁར།
ཐམས་ཅད་ཀྱིས་མཁན་ཆེན་བདེ་བར་གཤེགས་པ་དེ་ཉིད་ཀྱི་སྤྲུལ་པའོ་ཞེས་གླེང་བར་རས་ཕྱར་ལྟ་བུ་ཞིག་གི་ནང་ཁྱེའུ་ཆུང་དཀར་པོ། དམར་པོ། སྔོན་པོ་གསུམ་ངེས་པར་གཟིགས་ལ། གཞན་གྱི་ཁ་དོག་སོགས་ཞིབ་པར་མ་ངེས་ཀྱང་ལྔ་ཙམ་ཞིག་འདུག་སྙམ་པའི་ངང་ནས།
དམར་པོ་དེ་མཁན་ཆེན་ཉིད་ཀྱི་མདུན་དུ་ཚུར་བྱོན་པའི་སྣང་བ་བྱུང་ཞེས་བཀའ་སྩལ་པ། དེའི་དོན་བདག་ནི་རྨོངས་པ་ཆེན་པོའི་དབང་དུ་སོང་བས་ཇི་བཞིན་ཤེས་པ་ག་ལ་སྲིད།
འོན་ཀྱང་རང་གི་བསམ་ཚོད་ལ། ཇི་སྐད་དུ། དཔལ་ཀྱེ་རྡོ་རྗེའི་རྩ་བའི་རྒྱུད་ཀྱི་བརྟག་པ་གཉིས་པ་ལས། རིགས་ནི་རྣམ་པ་དྲུག་བརྗོད་ཅིང༌། །མདོར་བསྡུས་པས་ནི་རྣམ་པ་ལྔ།
།སྐུ་གསུང་ཐུགས་ཀྱི་དབྱེ་བ་ཡིས། །ཕྱི་ནས་རྣམ་པ་གསུམ་དུ་འགྱུར། །ཞེས་གསུངས་པ་དང༌། བརྟག་པ་ཕྱི་མའི་བཞི་པར་ཡང༌། མི་བསྐྱོད་རྣམ་སྣང་རིན་ཆེན་འབྱུང༌། །དཔག་མེད་ཕྲག་དོག་རྡོ་རྗེ་སེམས།
།ཞེ་སྡང་གཏི་མུག་སེར་སྣ་དང༌། །འདོད་ཆགས་ཕྲག་དོག་བདེ་བ་དག །འདིས་ནི་རིམ་པས་བསྒོམ་པ་ཉིད། །རྡོ་རྗེ་སེམས་

དཔའ་སྤངས་ནས་ནི། །ཕྱི་ནས་རིགས་ནི་རྣམ་པ་ལྔ། །འདོད་ཆགས་ཞེ་སྡང་གཏི་མུག་གིས། །དེ་རྗེས་རྣམ་པ་གསུམ་དུ་འགྱུར། །ཞེས་གསུངས་པ་ལྟར། སྤྱིར་ཡེ་ཤེས་ལྔ་དང་ཆོས་ཉིད་དེ་རིགས་རྣམ་པ་དྲུག་ཡིན་ཀྱང༌།
ཆོས་ཉིད་སྤྱིར་བཏང་ན་ལྔར་འགྱུར་བ་དང༌། ཡང་ཉོན་མོངས་པ་ལྔ་དང་དེ་དག་གི་ཆོས་ཉིད་དེ་དྲུག་སྦྱོང་བྱེད་རིགས་དྲུག་ཏུ་གནས་ཀྱང་ཆོས་ཉིད་ཐམས་ཅད་ལ་ཁྱབ་པ་ལྟར་རྡོ་རྗེ་སེམས་དཔའ་སྤྱི་ཁྱབ་ཏུ་བཏང་ན་རིགས་ལྔར་འགྱུར་བར་གསུངས་པས་ཁྱེའུ་ལྔ་པོ་གཟིགས་པ་ནི་དེ་རྣམས་ཀྱི་མཚོན་བྱེད་དང༌།
དེའི་ནང་ནས་ཁ་དོག་གསུམ་ལྡན་གྱི་ཁྱེའུ་གཟིགས་པ་ནི། ཡོན་ཏན་གསུང་དང༌། ཕྲིན་ལས་སྐུར་བསྡུས་ཏེ་སྦྱང་གཞི་དུག་གསུམ་སྦྱོང་བའི་ཕྱིར་ལྔ་པོ་དེའང་རིགས་རྣམ་པ་གསུམ་དུ་འགྱུར་བར་གསུངས་པ་དེ་ལྟ་བུའི་མཚན་མར་མངོན་ལ།
རས་ཕྱར་ལྟ་བུའི་ལྟེབ་དུ་བཞུགས་པ་ནི་སྤྲུལ་པའི་རོལ་པ་བསམ་གྱིས་མི་ཁྱབ་པ་བསྟན་ཀྱང་བདག་སོགས་དམན་པ་རྣམས་རྨོངས་པའི་དྲི་མས་བསྒྲིབས་པས་ཚུལ་བཞིན་དུ་མི་རྟོགས་པ་འདི་དང༌།
ཁང་སྟེང་དུ་བཞུགས་པའང་མདོ་སྡེ་རྒྱན་གྱི་བྱང་ཆུབ་ཀྱི་ལེའུ་ལས། དེ་བཞིན་གཤེགས་པ་དེ་ནི་དེར་བཞུགས་ནས།
།རི་དབང་མཐོ་བར་བཞུགས་བཞིན་འགྲོ་ལ་གཟིགས། །ཞི་བར་མངོན་དགའི་འགྲོ་ལའང་ཐུགས་རྗེ་ན། །སྲིད་ལ་མངོན་དགའི་སྐྱེ་བོ་གཞན་ཅི་སྨོས། །ཞེས་གསུངས་པ་དང་ཆོས་མཐུན་པར་སྒྲིབ་གཉིས་བག་ཆགས་དང་བཅས་པ་ཡོངས་སུ་དག་པའི་ཟག་མེད་ཀྱི་དབྱིངས་མཐོན་པོར་བཞུགས་ནས་སྲིད་པ་དང་ཞི་བས་བསྡུས་པའི་འགྲོ་བ་མཐའ་དག་ལ་ཐུགས་བརྩེ་བ་ཆེན་པོས་གཟིགས་པའི་མཚོན་བྱེད་དང༌།
ལྷག་པར་ཁྱེའུ་དམར་པོ་དེ་ཉིད་ཚུར་བྱོན་པར་གཟིགས་པ་ནི་གང་ལ་གང་འདུལ་གྱི་སྤྲུལ་པ་སྣ་ཚོགས་

པས་ཆོས་ཀྱི་འཁོར་ལོ་གྲངས་མེད་པར་བསྐོར་ཏེ་སེམས་ཅན་ཐམས་ཅད་རྣམ་པ་ཐམས་ཅད་མཁྱེན་པའི་གྲོང་ཁྱེར་དུ་ཁྲིད་པར་མཛད་པའི་རྟགས་སུ་མངོན་ནོ་སྙམ་མོད། བློ་གྲོས་དང་ལྡན་པ་རྣམས་ཀྱིས་ཚུལ་བཞིན་དུ་དཔྱད་དེ་ཟབ་མོའི་བརྡ་དོན་འདི་དག་ལེགས་པར་གསལ་བར་མཛད་པར་གསོལ་བ་འདེབས་སོ།
།གང་ལྟར་ཡང་སྦྱང་གཞི་འབྱུང་བ་ལྔ་དང་ཉོན་མོངས་པ་ལྔ་ལ་ཡན་ལག་དང་ཉིང་ལག་གི་དབྱེ་བས་གྲངས་མེད་པར་འགྱུར་བ་བཞིན་དུ།
སྦྱོང་བྱེད་རིགས་རྣམ་པ་ལྔའམ་གསུམ་ལ་རིགས་ཀྱི་ཚོགས་གྲངས་མེད་པ་ཞིག་སྤྲུལ་ཏེ་ནམ་མཁའ་ཇི་སྲིད་གནས་ཀྱི་བར་དུ་སེམས་ཅན་གྱི་དོན་རྒྱུན་མི་འཆད་ཅིང་ལྷུན་གྱིས་གྲུབ་པར་ཤེས་པར་བྱ་སྟེ།
རྒྱུད་དེའི་བརྟག་པ་ཕྱི་མ་ལས། རིགས་ནི་ལྔ་པོ་དེ་ཉིད་ལས། །བརྒྱ་ཕྲག་དུ་མ་སྐྱེས་པ་ཉིད། །ཅེས་དང༌། །འདོད་ཆགས་ལ་སོགས་སེམས་ལྔ་ཡི། །དབྱེ་བས་ལྔ་རུ་འགྲོ་བར་འགྱུར། །གངྒཱའི་ཀླུང་ནི་བཅུ་ཡི་བྱེ་སྙེད་ཉིད།
།རིགས་གཅིག་ལ་ནི་དེ་བཞིན་གཤེགས་པའི་ཚོགས། །རིགས་ཀྱི་ཚོགས་ལ་རིགས་ནི་དུ་མ་རྣམས། །དེ་རྣམས་རིགས་ལ་རིགས་ནི་རྣམ་པ་བརྒྱད། །དེ་རྣམས་ལ་ཡང་འབུམ་ཕྲག་རིགས་ཅན་རྣམས།
།བྱེ་བའི་ཆ་ལ་གྲངས་ནི་མེད་པར་འགྱུར། །ཞེས་གསུངས་པ་ལྟར་རོ། །དོན་དམ་འཆི་མེད་རྟག་པའི་ཕ་རོལ་དུ། །མངོན་པར་བཞུགས་ཀྱང་ཞི་བ་ཆེན་པོ་ལ། །སླར་ཡང་སྙོམས་པར་འཇུག་པའི་རྣམ་འཕྲུལ་ཅན། །ཡེ་ཤེས་སྒྱུ་མའི་གཏིང་མཐའ་སུ་ཡིས་རྟོགས།
།རང་སེམས་དག་པའི་མེ་ལོང་ལ་ཤར་བའི། །རྫོགས་སངས་རྒྱས་ལ་འདུ་འབྲལ་མེད་མོད་ཀྱི། །མགོན་དང་བྲལ་སྙམ་འཁྲུལ་པའི་འདུ་ཤེས་ཀྱིས། །བྱིས་པའི་བློ་ཅན་དོན་མེད་གདུང་བར་ཟད།
།རྨི་ལམ་ཉིད་འཁྲུལ་བདེན་པར་བཟུང་བ་བཞིན། །གནས་ལུགས་

དོན་ལ་དེ་ལྟར་རྨོངས་གྱུར་པའི། །བདག་ཅག་དམན་པའི་འགྲོ་འདི་ཉེར་གཟིགས་ནས། །སྤྲུལ་པའི་ཟླ་སྣང་གསལ་བར་བསྟན་དུ་གསོལ། །རྫུ་འཕྲུལ་གང་གིས་བ་སྤུའི་ཁུང་བུ་རེར། །མཐའ་ཀླས་ཞིང་ཡང་དུས་གཅིག་སྟོན་མཛད་ན།
།ཉོན་མོངས་རྡུལ་གྱིས་བཀབ་པའི་མྀག་ལམ་དུ། །ཡེ་ཤེས་རོལ་པ་མངོན་སུམ་འཆར་བར་མཛོད། །རྣམ་པར་རྟོག་པའི་འབད་རྩོལ་མེད་བཞིན་དུ། །ལྷུན་གྲུབ་ཕྲིན་ལས་རྒྱུན་མི་འཆད་པ་ཡི། །རྒྱལ་བ་རྣམས་ཀྱི་རང་བཞིན་གང་ལགས་པས།
།བདག་སོགས་འགྲོ་ཀུན་རྗེས་སུ་གཟུང་དུ་གསོལ། །ཞེས་ཁམས་གསུམ་ཆོས་ཀྱི་རྒྱལ་པོ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམས་པར་གཡོ་བ་ལས།
ཐ་མའི་གཟིམས་མལ་དུ་བཞུགས་ཏེ་ཡོངས་སུ་མྱ་ངན་ལས་འདས་པ་ཆེན་པོའི་ཚུལ་བསྟན་ཀྱང་ཕྲིན་ལས་ཀྱི་འཁོརལོ་རྒྱུན་མ་ཆད་པར་བསྟན་པའི་སྐབས་ཏེ་བརྒྱད་པའོ།
།འདིར་སྨྲས་པ། སྲས་བཅས་རྒྱལ་བའི་ཐོར་ཚུགས་ཨུཏྤ་ལས། །ཞབས་སེན་བདུད་རྩིའི་དོག་པ་ཉེར་བསྟེན་པའི། །ངོ་མཚར་ནོར་བུའི་རྫིང་ཆེན་མགོན་དེ་ཡི། །ཡོན་ཏན་དྲན་པས་སླར་ཡང་ཕྱག་བགྱིའོ།
།རབ་འབྱམས་རྒྱལ་བ་ཀུན་གྱི་ཡེ་ཤེས་དང༌། ཡོན་ཏན་མ་ལུས་གཅིག་ཏུ་འཁྱིལ་བའི་གཏམ། །གང་འདི་སྲས་བཅས་རྒྱལ་བས་མགྲིན་གཅིག་ཏུ། །བསྐལ་པ་བྱེ་བར་བསྟན་ཀྱང་འཛད་པ་མེད།
།དེ་ཕྱིར་རྒྱལ་བའི་མཛད་པ་ལྟ་ཅི་སྨོས། །གདུལ་བྱའི་སྣང་ངོ་ཙམ་ཡང་ཇི་བཞིན་དུ། །མཐོང་བའི་མིག་རབ་ཉམས་གྱུར་བདག་ལྟ་བུས། །ཚུལ་འདི་རྨི་ལམ་དུ་ཡང་

ཇི་ལྟར་རིགས། །འོན་ཏེ་འཇམ་མགོན་བླ་མའི་ཚོགས་རྣམས་ཀྱིས། །རྡོ་རྗེའི་བཀའ་ལུང་བདུད་རྩིའི་ཐིགས་པ་ཡིས། །ལན་བརྒྱར་བྲན་ཚེ་སྐལ་བཟང་ཨུཏྤལར། །སྨྲ་བའི་འདབ་བརྒྱ་མི་འབྱེའི་དབང་ཡང་ཅི། །ནམ་མཁའ་ཟད་པས་འདབ་ཆགས་ལྡོག་མིན་གྱི།
།རང་གི་མཐུ་སྟོབས་ཟད་པས་ལྡོག་པ་ལྟར། །བརྗོད་པ་གང་གིས་བདག་བློ་མཐར་ཐུག་ཀྱང༌། །ཡོན་ཏན་རྒྱ་མཚོའི་ཕ་མཐའ་ཇི་ལྟར་མངོན། །རབ་བརྗིད་གསེར་གྱི་རི་ལས་ཆད་པའི་དུམ།
།འཇིག་རྟེན་འདི་ན་རིན་ཆེན་གྱིས་ལྕི་ལྟར། །ཡོན་ཏན་ཡིད་བཞིན་ནོར་བུའི་ཆ་ཤས་ཙམ། །འདིས་ཀྱང་བློ་ལྡན་དགའ་བ་ཅིས་མི་སྐྱེད། །དད་པ་རྒྱ་མཚོའི་གྲུ་གཟིངས་ལ་བརྟེན་ནས། །རྣམ་ཐར་ནོར་བུའི་གླིང་བུ་འཇུག་འདོད་ན།
།མ་དད་མ་གུས་ཕྱོགས་ལྷུང་རྙོག་མའི་རྡུལ། །གཟུར་གནས་བློ་ཡིས་ཕྱིས་ལ་ཚུལ་འདིར་ལྟོས། །ཡོན་ཏན་མི་ཟད་ཆུ་བོ་ཆེན་པོའི་རྒྱུན། །འདི་འདྲའི་རྗེས་སུ་ཅུང་ཟད་གང་བསླབས་པ།
།དག་པའི་ཡིད་ཅན་དེ་ཡི་ལག་རྩེ་ན། །རྣམ་མཁྱེན་བདུད་རྩིའི་དཔལ་ནི་རང་ཉིད་འོང༌། །གྲགས་པའི་རང་བཞིན་ཅན་དུ་འཇིགས་རྟེན་འདིར། །ཡང་དག་འཁྲུངས་པ་རྗེ་བཙུན་བླ་མ་དེའི། །གསང་གསུམ་ཡོན་ཏན་བརྗོད་ལ་ནོངས་པའི་དྲི།
།ཇི་སྙེད་སྟོབས་བཞིའི་ཆུ་ཡིས་བཀྲུ་བར་བགྱི། །ཚུལ་འདིར་འབད་པའི་ལེགས་བྱས་བདུད་རྩིའི་ཆར། །དུས་གསུམ་བསགས་པའི་དགེ་ཚོགས་རྒྱ་མཚོ་དང༌། །གཅིག་ཏུ་འགྲོགས་པས་བསྟན་དང་འགྲོ་ཀུན་ལ།
།ཕན་བདེའི་གསོས་སྨན་ཆེན་པོ་ཉིད་གྱུར་ཅིག །ཐོག་མ་མེད་ནས་རྨོངས་པའི་གདོན་གྱི་ནི། །བྱིན་རླབས་ཟབ་མོ་སྙིང་ལ་སྨིན་གྱུར་བདག །ལས་ཉོན་འཆིང་བ་ཆེན་པོ་ལས་གྲོལ་ཏེ། །བདེ་གཤེགས་སྙིང་པོའི་རང་ཞལ་མཐོང་བར་ཤོག
།སྲིད་པ་མཐའ་དག་རབ་ཏུ་བསྒྲལ་བའི་སླད། །

ཇི་སྲིད་བསྟན་པའི་སྒྲོན་མེ་འབར་གྱུར་པ། །དེ་སྲིད་ངོ་མཚར་གཏམ་གྱི་རྣ་རྒྱན་འདིས། །འཇིག་རྟེན་གསུམ་པོར་མཛེས་པ་སྦྱིན་གྱུར་ཅིག །བཀྲ་ཤིས་གང་ཞིག་གཙུག་གི་ནོར་བུར་བླ་མའི་ཞབས་སེན་འབྲལ་བ་མེད།
།བསྐལ་མང་རྙེད་དཀའ་གསུང་གི་བདུད་རྩིས་སྙིང་ལ་སིམ་པ་ཐོབ་གྱུར་ཅིང༌། །བདེ་སྟོང་གཉིས་མེད་ཡེ་ཤེས་ཆེན་པོ་རྟག་ཏུ་རོལ་པའི་དགའ་སྟོན་གྱི། །བཀྲ་ཤིས་སྣང་བས་སྲིད་ཞིའི་ཁྱོན་ཀུན་ཡོངས་སུ་ཁྱབ་པ་ཉིད་གྱུར་ཅིག
།བཅུ་ཕྲག་རིག་པའི་མཐར་སོན་མཁས་པའི་རྗེ། །སྡོམ་གསུམ་དྲི་མས་མ་གོས་བཙུན་པའི་མཆོག །རིམ་གཉིས་ལས་བྱུང་འོད་གསལ་མངོན་དུ་གྱུར། །འཇམ་དབྱངས་ཤེས་རབ་རྒྱ་མཚོར་གསོལ་བ་འདེབས།
།ཞེས་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་མཐའ་ཡས་པའི་རྒྱ་མཚོ་དངོས་གྲུབ་ཀྱི་རྦ་རླབས་རྣམ་པར་གཡོ་བ་ཞེས་བྱ་བ་འདིའང༌།
རྗེ་རྡོ་རྗེ་འཆང་དེ་ཉིད་གཟུགས་སྐུ་མཁའ་འགྲོའི་གྲོང་ཁྱེར་དུ་བསྡུ་བའི་ཚུལ་བསྟན་པའི་ཕྱིས་ལོ་ལྕགས་ལུག་གི་ལོར་རྒྱལ་བའི་རྒྱལ་ཚབ་ཆེན་པོ་མཁན་ཆེན་རྡོ་རྗེ་འཆང་ངག་གི་དབང་ཕྱུག་འཇམ་དབྱངས་རིན་ཆེན་རྡོ་རྗེའི་ཞལ་སྔ་ནས་བཀྲ་ཤིས་པའི་ལྷ་རྫས་དང༌།
རིན་ཆེན་དང་པོའི་གནང་སྐྱེས་གྱ་ནོམ་པ་དང་བཅས་རྗེ་རིན་པོ་ཆེའི་རྟོགས་བརྗོད་འདི་ལྟ་བུ་ཞིག་བྲིས་ཤིག་ཅེས་བཀའི་ཕྲེང་བ་གཙུག་གི་རྒྱན་དུ་སྩལ་བ་ལྟར་བདག་ཅག་གི་མཉམ་མེད་ཨ་ཙཱརྱ་ཆེན་པོ་བཅུ་ཕྲག་རིག་པའི་མ་ཧཱ་པཎྜི་ཏ་དཔོན་སློབ་འཇམ་པའི་དབྱངས་ཤེས་རབ་རྒྱ་མཚོས་བརྗོད་བྱའི་དོན་ཟབ་ཅིང༌།
དཔྱད་གསུམ་གྱིས་རིག་པས་གྲུབ་པས་ཐར་འདོད་རྣམས་ཀྱི་སྙིང་ལ་དད་གསུམ་མེ་ཏོག་གསར་དུ་བཞད་ཅིང༌།
སྡེབ་ལེགས་ཚིག་གིས་མཁས་

པ་མགུ་བ་བསྐྱེད་པའི་ཉམས་འགྱུར་ཕུན་སུམ་ཚོགས་པར་མཛད་པ་འདི་ཉིད་ཀྱི་ལུང་རྒྱུན་མ་ཧཱ་བྷོ་ཊའི་ལྗོངས་འདིར་མ་བཞུགས་པས་དུས་ཕྱིས་གསུང་ངག་སློབ་བཤད་རྩ་བའི་བརྒྱུད་པ་དཔལ་ས་སྐྱའི་བདག་ཆེན་ཀུན་དགའ་བློ་གྲོས་ཀྱི་ཐུགས་སྲས་བྲང་ཏིའི་མཁན་ཆེན་བྱམས་པ་ནམ་མཁའ་འཆི་མེད་དང༌།
དེ་དབོན་མཁན་ཆེན་རྡོ་རྗཻ་འཆང་བྱམས་པ་ཀུན་དགའ་བསྟན་འཛིན། དེ་དབོན་བདག་ཅག་གི་རྩ་བའི་ཡོངས་འཛིན་ངེས་པ་དོན་གྱི་རྡོ་རྗཻ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་གསུམ་ཁོ་ནར་ཐུག་པས་ཚར་ལུགས་བླ་མ་བརྒྱུད་པའི་རྣམ་ཐར་ཞལ་སྐོང་གི་དབྱིག་ཏུ་བཞུགས་ཕྱིར་བློ་གཏེར་དབང་པོས་ལུང་སྤེལ་གྱི་སྲི་ཞུར་རློམས་ནས་གོང་དུ་ཐར་རྩེ་རྡོ་རྗེ་འཆང་ལ་གསོལ་འདེབས་ཤློ་ཀ་གཅིག
།མཇུག་ཏུ་ཁུུ་ན་པཎ་ཆེན་ལ་ཤློ་ཀ་གཅིག་གསར་རྩོམ་དང༌། སྦྱར་བྱང་ཞལ་བསྒྱུར་བཅས་བགྱིས་པ་འདིས་ཀྱང་བདག་དང་མཐའ་ཡས་པའི་སེམས་ཅན་ཐམས་ཅད་ཁམས་གསུམ་གྱི་མགོན་པོ་རྗེ་བཙུན་རྡོ་རྗེ་འཆང་དེ་ཉིད་ཀྱིས་སྐྱེ་བ་དང་ཚེ་རབས་ཐམས་ཅད་དུ་རྗེས་སུ་འཛིན་པའི་རྒྱུར་གྱུར་ཅིག།
།། སརྦ་མངྒ་ལཾ།།
།།

